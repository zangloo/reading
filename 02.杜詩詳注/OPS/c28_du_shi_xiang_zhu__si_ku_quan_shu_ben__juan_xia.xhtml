<?xml version="1.0" encoding="UTF-8" standalone="yes"?>
<!DOCTYPE html>
<html xmlns="http://www.w3.org/1999/xhtml" xml:lang="zh" dir="ltr"><head><meta charset="UTF-8"/><link type="text/css" rel="stylesheet" href="main.css"/><title>卷下</title><style typeof="mw:Extension/templatestyles" about="#mwt4"><![CDATA[.mw-parser-output .kaiti,.mw-parser-output .Kaiti,.mw-parser-output .KaiTi,.mw-parser-output .template-kai{font-family:"Kaiti SC",TH-Khaai-TP0,TH-Khaai-TP2,TH-Feon-A,楷体,KaiTi,楷体_GB2312,KaiTi_GB2312,FandolKai,华文楷体,STKaiti,TH-Khaai-PP0,TH-Khaai-PP2,Kai,"Kaiti TC",BiauKai,"AR PL UKai CN",標楷體,DFKai-SB,"AR PL UKai HK","AR PL UKai TW",全字庫正楷體,TW-Kai,EUDCKAI,cursive}.mw-parser-output .template-kai:lang(zh-hant),.mw-parser-output .template-kai:lang(zh-hk),.mw-parser-output .template-kai:lang(zh-mo),.mw-parser-output .template-kai:lang(zh-tw),.mw-parser-output .template-kai:lang(nan-tw),.mw-parser-output .template-kai:lang(hak-tw){font-family:"Kaiti TC",標楷體,DFKai-SB,"AR PL UKai HK","AR PL UKai TW",BiauKai,Kai,全字庫正楷體,TW-Kai,"Kaiti SC",TH-Khaai-PP0,TH-Khaai-PP2,TH-Khaai-TP0,TH-Khaai-TP2,TH-Feon-A,楷体,KaiTi,楷体_GB2312,KaiTi_GB2312,FandolKai,华文楷体,STKaiti,"AR PL UKai CN",EUDCKAI,cursive}]]></style><style typeof="mw:Extension/templatestyles mw:Transclusion" about="#mwt6"><![CDATA[.mw-parser-output .licenseContainer{box-sizing:border-box;margin-top:1em;margin-bottom:0.25em;clear:both;width:auto;page-break-before:always;break-before:page}.mw-parser-output .licenseContainer>div:first-child{display:table;border:2px solid #88A;border-collapse:collapse;border-spacing:0 0;empty-cells:hide;box-sizing:border-box;margin:0 auto 0 auto;width:100%;background-color:#F7F8FF}.mw-parser-output .licenseContainer>div:first-child>div:first-child{display:table-row-group}.mw-parser-output .licenseContainer>div:first-child>div:first-child>div:first-child{display:table-row}.mw-parser-output .licenseContainer>div:first-child>div:first-child>div:first-child>div{display:table-cell;padding:5px;vertical-align:middle;width:auto}.mw-parser-output .licenseContainer>div:first-child>div:first-child>div:first-child>div:first-child{text-align:left}.mw-parser-output .licenseContainer>div:first-child>div:first-child>div:first-child>div:nth-child(2){text-align:center}.mw-parser-output .licenseContainer>div:first-child>div:first-child>div:first-child>div:nth-child(2)>div{width:100%}.mw-parser-output .licenseContainer>div:first-child>div:first-child>div:first-child>div:nth-child(2)>div:first-child{display:block;margin:0 auto 0 auto;text-align:left}.mw-parser-output .licenseContainer>div:first-child>div:first-child>div:first-child>div:nth-child(2)>div:nth-child(2){display:table;border-top:1px solid #88A}.mw-parser-output .licenseContainer>div:first-child>div:first-child>div:first-child>div:nth-child(2)>div:nth-child(2)>div{display:table-cell;vertical-align:middle}.mw-parser-output .licenseContainer>div:first-child>div:first-child>div:first-child>div:nth-child(2)>div:nth-child(2)>div:first-child{text-align:center;padding:5px 0;width:40px}.mw-parser-output .licenseContainer>div:first-child>div:first-child>div:first-child>div:nth-child(2)>div:nth-child(2)>div:nth-child(2){text-align:left;padding:5px;font-size:92%}.mw-parser-output .licenseContainer>div:first-child>div:first-child>div:first-child>div:nth-child(3){text-align:right}.mw-parser-output .licensetpl{display:none}.mw-parser-output .licenseContainer.wst-collapsible-box{clear:both;margin:0.25em 0 0.25em 0;font-size:95%;background-color:#f7f8ff;border:2px solid #88A;text-align:left;line-height:1.6}.mw-parser-output .wst-license-container-title{display:inline-block;padding:0.5em}.mw-parser-output .wst-license-container-content{background:transparent;margin:0;padding:3px;text-align:left}.mw-parser-output .licenseContainer.warningLicenseContainer>div:first-child{border-color:#b22222;background-color:#ffeeee}.mw-parser-output .licenseContainer.warningLicenseContainer>div:first-child>div:first-child>div:first-child>div:nth-child(2)>div:nth-child(2){border-color:#b22222}]]></style></head><body class="mw-content-ltr sitedir-ltr ltr mw-body-content parsoid-body mediawiki mw-parser-output" dir="ltr" xml:lang="zh"><section data-mw-section-id="0"><table style="width:100%; margin-top:0px;border:1px solid #a66a4e; background-color: #daad98; text-align:center;" about="#mwt2" typeof="mw:Transclusion">
<tbody><tr>
<td class="noprint" style="width:0; text-align:left; font-size:small;"><span style="color:#a66a4e">←</span> <a rel="mw:WikiLink" href="c27_du_shi_xiang_zhu__si_ku_quan_shu_ben__juan_shang.xhtml" title="杜詩詳註 (四庫全書本)/卷上">卷上</a></td>
<td style="width:50%;">杜詩詳註　卷下</td>
<td class="noprint" style="width:25%; text-align:right; font-size:small;"/></tr>
</tbody></table><span about="#mwt2">
</span><div class="kaiti" style="overflow: auto; height:90%; width:100%; writing-mode: vertical-rl; -webkit-writing-mode: vertical-rl; -o-writing-mode: vertical-rl; -ms-writing-mode: tb-rl;writing-mode: tb-rl; layout-flow: vertical-ideographic; overflow:auto; float:right;   font-size:150%; *display: inline; overflow: auto; padding: 9px; " about="#mwt2">
<meta typeof="mw:Includes/OnlyInclude"/><div class="poem" typeof="mw:Extension/poem" about="#mwt214"><p>　　欽定四庫全書<br/>
　　<span id="du_shi_bu_zhu_juan_xia" about="#mwt9" typeof="mw:Transclusion"><a rel="mw:WikiLink" href="https://zh.wikisource.org/wiki/杜詩詳註_(四庫全書本)/卷下#du_shi_bu_zhu_juan_xia" class="mw-selflink-fragment">杜詩補註卷下</a></span><br/>
　　翰林院編修仇兆鰲撰<br/>
　　<span id="zhu_jia_lun_du" about="#mwt186" typeof="mw:Transclusion"><a rel="mw:WikiLink" href="https://zh.wikisource.org/wiki/杜詩詳註_(四庫全書本)/卷下#zhu_jia_lun_du" class="mw-selflink-fragment">諸家論杜</a></span><br/>
　　蘇軾子瞻曰：太史公論<span class="book-name">詩</span>，<span class="book-name">國風</span>好色而不淫，<span class="book-name">小雅</span>怨誹而不亂。以予觀之，是特識變風變雅耳，烏覩詩之正乎。昔先王之澤衰，然後變風作，發乎情，雖衰而未竭，是以猶止乎禮義，以為賢於無所止者而已。若夫發乎性，止乎忠孝，其諸豈可同日而語哉。古今詩人衆矣，而子美獨為首者，豈非以其流落饑寒，終身不用，而一飯未嘗忘君也歟。<br/>
　　秦觀少游曰：杜子美之詩，實積衆家之長，適當其時而已。昔蘇武、李陵之詩，長於高妙。曹植、劉楨之詩，長於豪邁。陶潛、阮籍之詩，長於冲澹。謝靈運、鮑照之詩，長於峻潔。徐陵、庾信之詩，長於藻麗。於是子美窮高妙之格，極豪邁之氣，包冲澹之趣，兼峻潔之姿，備藻麗之態，而諸家之作所不及焉。然不集諸子之長，子美亦不能獨至於斯也，豈非適當其時故耶。孟子曰：「伯夷，聖之清者也。伊尹，聖之任者也。柳下惠，聖之和者也。孔子，聖之時者也。孔子之謂集大成。」嗚呼，子美其集詩之大成者歟。<br/>
　　黃庭堅魯直曰：子美作詩，退之作文，無一字無來處，蓋後人讀書少，故謂杜韓自作此語耳。古之為文章者，直能陶冶萬物，雖取古人陳言入翰墨，如靈丹一粒，點鐵成金也。　子美之詩法出<span class="name">審言</span>，句法出<span class="name">庾信</span>，但過之耳。<br/>
　　李綱伯紀曰：詩以風刺為主，故曰上以風化下，下以風刺上，主文而譎諫，言之者無罪，聞之者足以戒。三百六篇，變風變雅居其大半，皆箴規，戒誨，美刺，傷閔，哀思之言，而其言則多出當時仁人不遇，忠臣不得志，賢士大夫欲誘掖其君，與夫傷讒思古，吟咏情性，止乎禮義，有先王之澤。故曰詩可以群，可以怨。<span class="book-name">小弁</span>之怨，所以篤親親之恩。<span class="book-name">鴟鴞</span>之貽，所以明君臣之義。<span class="book-name">谷風</span>之刺，所以隆夫婦朋友之情。使遭變遇閔，而泊然無心於其間，則父子君臣，朋友夫婦之道，或幾乎息。王者跡息而詩亡，詩亡而後<span class="book-name">離騷</span>作。<span class="book-name">九歌</span><span class="book-name">九章</span>之屬，引類比義，雖近乎悱然，愛君之誠篤，而嫉惡之志深，君子許其忠焉。漢唐間，以詩鳴者多矣，獨杜子美得詩人比興之旨，雖困躓流離，而心不忘君，故其詞章慨然有志士仁人之大節，非止摹寫物象，風容色澤而已也。<small about="#mwt187" typeof="mw:Transclusion">見<span class="book-name">湖海集序</span>。</small><br/>
　　朱文公曰：杜詩佳處，有在用字造意之外者，惟虛心諷詠乃能見之。　作詩先看李杜，如士人治本經，本既立，方可及蘇黃，以次諸家詩。　文字好用經語，亦一病。老杜詩云「<a class="source" href="c20_du_shi_xiang_zhu__si_ku_quan_shu_ben__juan19.xhtml#huai_ye_leng_tao">路遠思恐泥</a>」，東坡寫詩到此句云：此詩不足為法。　李杜韓柳初，亦學<span class="book-name">選</span>詩，然杜韓變多，而李柳變少，變不可學，而不變可學。<br/>
　　<span class="book-name">呂氏童蒙訓</span>曰：謝無逸語汪信民云：老杜有自然不做底語到極至處者，有雕琢語到極至處者。如「<a class="source" href="c14_du_shi_xiang_zhu__si_ku_quan_shu_ben__juan13.xhtml#dan_qing_yin">丹青不知老將至，富貴於我如浮雲</a>」，此自然不做底語到極至處也。如「<a class="source" href="c21_du_shi_xiang_zhu__si_ku_quan_shu_ben__juan20.xhtml#ji_pei_shi_zhou">金鐘大鏞在東序，冰壺玉衡懸清秋</a>」，此雕琢語到極至處也。<br/>
　　永嘉黃淮曰：唐興，律絕之體擅名，無慮千餘家，李杜為首稱，而杜為尤盛。盖其體製悉備，譬若工師之創巨室，其跂立翬飛之勢，巍峨壯麗，干雲霄，焜日月，而牆高萬仞，不得其門而入。迨析而觀之，軒廡堂寢，各中程度，大則棟梁，小而節梲，榱桶皆梗柟杞梓，黝堊丹漆也。盖其鋪陳時政，發人之所難言。使當時風俗世故，瞭然如指諸掌。忠君愛國之意，常拳拳於聲嗟氣歎之中。而所以得夫性情之正者，蓋有合乎<span class="book-name">三百篇</span>之遺意也。<br/>
　　洪邁容齋曰：古人酬和詩，必答其來意，非若今人為次韻所局也。觀<span class="book-name">文選</span>所編何劭、張華、盧諶、劉琨、二陸、三謝諸人贈答可知已。唐人尤多，不可具載，姑取杜集數篇，略紀于此，如高適、嚴武、韋迢、郭受，彼此唱酬，層次條答，正如鐘磬在簴，扣之則應，往來反覆，于是乎有餘味矣。<br/>
　　<span class="book-name">捫蝨新語</span>云：韓以文為詩，杜以詩為文，世傳以為戲。然文中要自有詩，詩中要自有文，亦相生法也。文中有詩，則句語精確。詩中有文，則詞調流暢。謝玄暉曰：「好詩圓美流轉如彈丸」，此所謂詩中有文也。唐子西曰：「古文雖不用偶儷，而散句之中暗有聲調，步驟馳騁，亦有節奏」，此所謂文中有詩也。觀子美到夔州以後詩，簡易純熟，無斧鑿痕，信是如彈丸矣。<br/>
　　蔡絛<span class="book-name">西清詩話</span>曰：詩家視陶淵明，猶孔門視伯夷，此為確論，然集大成手，當終還子美。<br/>
　　劉會孟辰翁曰：子美年四十五，自鄜陷賊。明年，自拔，取拾遺，扈從還京。又明年，始外補。又明年，始棄官入秦州。自是流落輾轉，凡三遷。當時朝廷雖亂，道路無壅，雄藩賓客之盛自若也。公以三朝遺老，負海內詩名，其遊迹所經，如錦江洞庭，意氣浩然，江湖勝境，樓臺高會，長歌短賦，傾晤賓主。當奔走流離，倉卒患難，而所遇猶若此，宜其詩之淋漓悲壯，邁群傑出乎。　古今窮詩人，獨稱杜子美。然在天寶則及見麗人、友八仙，在乾元則扈從還京，歸趨左掖，其間苦厄，惟陷鄜數月耳。後來流落夔蜀，田園花柳，亦與杜曲無異。若石壕、新安之覩記，彭衙、桔柏之崎嶇，意者造物託之子美，以此人間之變態，令能言者傳之千秋萬世乎。五言七律，微有拙處，然時時得風雨鬼神之助。　沈休文<span class="book-name">懷舊</span>九首乃杜詩<span class="book-name">八哀</span>之祖。<br/>
　　方沆曰：少陵撫時憫事，往往形諸篇什，慷慨微婉，能使人有孤臣孽子，擯棄不容之感，遯世絕俗之悲。後之君子，迺欲以片語明作者之意，令文不害辭，辭不害志，難之難者也。<br/>
　　范温元實<span class="book-name">詩眼</span>曰：古人學問，必有師友淵源。漢楊惲一書，迥出當時流輩，則以司馬遷外甥故也。自審言已自工詩，當時沈佺期、宋之問等，同在儒館為交遊，故杜甫律詩布置法度，全學沈佺期，更廣集大成耳。沈云「雲白山青千萬里，幾時重謁聖明君」，甫云「<a class="source" href="c24_du_shi_xiang_zhu__si_ku_quan_shu_ben__juan23.xhtml#xiao_han_shi_zhou_zhong_zuo">雲白山青萬餘里，愁看直北是長安</a>」。沈云「人如天上坐，魚似鏡中懸」，甫云「<a class="source" href="c24_du_shi_xiang_zhu__si_ku_quan_shu_ben__juan23.xhtml#xiao_han_shi_zhou_zhong_zuo">春水船如天上坐，老年花似霧中看</a>」。雖不免蹈襲前輩，然前後傑句，亦未易優劣也。　老杜詩，凡一篇皆工拙相半，古人文章類如此，皆拙而無取，使其皆工，則峭急無古氣，如李賀之流是也。然後世學者，當先學其精神氣骨，皆在於此。如<span class="book-name">望嶽</span>詩云「<a class="source" href="c1_du_shi_xiang_zhu__si_ku_quan_shu_ben__juan01.xhtml#dai_zong_fu-n564">岱宗夫如何，齊魯青未了</a>」，<span class="book-name">洞庭</span>詩云「<a class="source" href="c23_du_shi_xiang_zhu__si_ku_quan_shu_ben__juan22.xhtml#deng_yue_yang_lou">吳楚東南坼，乾坤日夜浮</a>」，語既高妙有力，而言東嶽與洞庭之大，無過於此，後來文士竭力道之，終有限量。　齊梁諸詩人，以至劉夢得、温飛卿輩，往往以綺麗風花，累其正氣，由於理不勝而辭有餘也。惟杜「<a class="source" href="c3_du_shi_xiang_zhu__si_ku_quan_shu_ben__juan02.xhtml#pei_zheng_guang_wen_you_he_jiang_jun_shan_lin_shi_shou-n694">綠垂風折筍，紅綻雨肥梅</a>」、「<a class="source" href="c23_du_shi_xiang_zhu__si_ku_quan_shu_ben__juan22.xhtml#fa_tan_zhou">岸花飛送客，檣燕語留人</a>」，亦極綺麗，其摹寫景物，意自親切，所以妙絕古今。至於寫舂容閒適，則有「<a class="source" href="c7_du_shi_xiang_zhu__si_ku_quan_shu_ben__juan06.xhtml#qu_jiang_er_shou-n944">穿花蛺蝶深深見，點水蜻蜓款款飛</a>」、「<a class="source" href="c7_du_shi_xiang_zhu__si_ku_quan_shu_ben__juan06.xhtml#ti_sheng_zhong_bi-n941">落花遊絲白日静，鳴鳩乳燕青春深</a>」。寫秋景悲涼，則有「<a class="source" href="c7_du_shi_xiang_zhu__si_ku_quan_shu_ben__juan06.xhtml#jiu_ri_lan_tian_cui_shi_zhuang-n989">藍水遠從千澗落，玉山高並兩峰寒</a>」、「<a class="source" href="c18_du_shi_xiang_zhu__si_ku_quan_shu_ben__juan17.xhtml#qiu_xing">江間波浪兼天湧，塞上風雲接地陰</a>」。富貴之語，則有「<a class="source" href="c7_du_shi_xiang_zhu__si_ku_quan_shu_ben__juan06.xhtml#zi_chen_dian_tui_chao-n938">香飄合殿春風轉，花覆千官淑景移</a>」、「<a class="source" href="c7_du_shi_xiang_zhu__si_ku_quan_shu_ben__juan06.xhtml#zhi_ri_qian_xing-n996">麒麟不動爐煙上，孔雀徐開扇影還</a>」。弔古之辭，則有「<a class="source" href="c10_du_shi_xiang_zhu__si_ku_quan_shu_ben__juan09.xhtml#shu_xiang">映階碧草自春色，隔葉黃鸝空好音</a>」、「<a class="source" href="c18_du_shi_xiang_zhu__si_ku_quan_shu_ben__juan17.xhtml#yong_huai_gu_ji_wu_shou">翠華想像空山裏，玉殿虛無野寺中</a>」。雖涉於風花點染，然窮理盡性，巧移造化矣。　凡作詩，實字多則健，虚字多則弱，亦有全虛而意味無窮者，如杜云「<a class="source" href="c13_du_shi_xiang_zhu__si_ku_quan_shu_ben__juan12.xhtml#jiu_ri">世亂鬱鬱久為客，路難悠悠長傍人</a>」、「<a class="source" href="c22_du_shi_xiang_zhu__si_ku_quan_shu_ben__juan21.xhtml#dong_zhi">江上形容吾獨老，天涯風俗自相親</a>」、「<a class="source" href="c21_du_shi_xiang_zhu__si_ku_quan_shu_ben__juan20.xhtml#deng_gao">萬里悲秋長作客，百年多病獨登臺</a>」、「<a class="source" href="c18_du_shi_xiang_zhu__si_ku_quan_shu_ben__juan17.xhtml#qiu_xing">叢菊兩開他日淚，孤舟一繫故園心</a>」，此等語何嘗不健。<small about="#mwt190" typeof="mw:Transclusion">按此條舊有「萬事無成空過日」二句，杜無此語。</small><br/>
　　楊載仲弘，少遊成都，謁杜公祠，有主祠者乃公九世孫杜舉也。因問曰：「先生所藏<span class="book-name">詩律重寶</span>，不猶有存者乎」，舉曰：「吾鼻祖審言，以詩鳴世。公子閑生甫，又以詩鳴至於今，源流益遠矣。然甫不傳諸子，而獨於門人吳成、鄒遂、王恭傳其法，今子自遠方來，敢不以三子所授者，與子言之」。<br/>
　　<small about="#mwt191" typeof="mw:Transclusion">按仲弘記憶此事，在元英宗至治壬戌年，上距代宗大曆間，約計五百四十載，其世次應不止九代。且詩法所載杜律五十一首，註釋議論，皆膚淺寡識，未窺作者之意。況<span class="book-name">宗武生日</span>詩言「<a class="source" href="c18_du_shi_xiang_zhu__si_ku_quan_shu_ben__juan17.xhtml#zong_wu_sheng_ri">詩是吾家事</a>」，言「<a class="source" href="c18_du_shi_xiang_zhu__si_ku_quan_shu_ben__juan17.xhtml#zong_wu_sheng_ri">熟精<span class="book-name">文選</span>理</a>」，豈可云詩法不傳於其子乎，此俱未可信也。　又考<span class="book-name">杜詩七律演義</span>，元朝進士張性伯成所撰，坊賈假名虞伯生以行世。嘉靖間，濟南黃臣重梓復舊，作敘辨之，但此書議論淺略，不能發明杜意，適足累虞公之大名耳。</small><br/>
　　揭徯斯曼碩曰：少陵古律，各集大成，咸趨浩蕩，正如顏魯公書一出，而書法盡廢。至其渾然天成，略無斧鑿，乃詩家運斤成風手也，是以獨步千古，莫能繼之。<br/>
　　傅若金與礪曰：太白天才放逸，故其詩自為一體。子美學優才贍，故其詩兼備衆體，而植綱常，繫風化為多。<span class="book-name">三百篇</span>以後之詩，子美其集大成也。<br/>
　　<span class="name">嚴羽</span><span class="book-name">滄浪詩話</span>曰：論詩以<span class="name">李</span><span class="name">杜</span>為準，猶挾天子以令諸侯也。　<span class="name">李</span><span class="name">杜</span>數公，如金翅擘海，香象渡河，下視<span class="name">郊</span><span class="name">島</span>輩，直蟲吟草間耳。<br/>
　　莆陽鄭景韋曰：李謫仙詩中龍也，矯矯焉不受約束。杜子美則麟遊靈囿，鳳鳴朝陽，自是人間瑞物。二豪所得，殆不可以優劣論也。<br/>
　　楊維楨鐵崖曰：詩之教尚矣，虞廷載歌，君臣之道合。五子有作，兄弟之義彰。<span class="book-name">關雎</span>首夫婦之匹，<span class="book-name">小旻</span>全父子之恩。采於國風而被諸樂歌，所以養人心，厚天倫，移風易俗之具，實在於是。後世<span class="book-name">風</span>變而<span class="book-name">騷</span>，<span class="book-name">騷</span>變而<span class="book-name">選</span>，流雖遠，而源尚根於是也。魏晉而下，其教幾熄矣。及李唐之盛，士以詩命世者殆有數家，尚有襲六代之弊者。老杜氏慨然興起，攬千載既墜之緒，陳古諷今，言詩者宗為一代詩史。下洗哇淫，上薄<span class="book-name">風</span><span class="book-name">雅</span>，使海內曉然，復知有<span class="book-name">三百篇</span>之旨。議論杜氏之功者，謂不在<span class="book-name">騷</span>之下。噫，比世末學，咸知誦少陵之詩矣，而弗求其旨義之所從出，則又徇末失本，與六代之弊同。<small about="#mwt192" typeof="mw:Transclusion">出<span class="book-name">詩史宗要序</span>，故友陳自舜抄示。</small><br/>
　　李東陽<span class="book-name">麓堂詩話</span>曰：長篇中須有節奏，有操有縱，有正有變，若平鋪穩布，雖多無益。唐詩類有委曲可喜之處，惟杜子美頓挫起伏，變化不測，可駭可愕，盖其音響與格律正相稱。回視諸作，皆在下風。然學者不先得唐調，未可遽為杜學也。　杜五七言古詩，多用側韵，如<span class="book-name">玉華宮</span>、<span class="book-name">哀江頭</span>等篇，其音調起伏頓挫，獨為矯絕。　古律詩各有音節，然皆限於字數，求之不難。惟樂府長短句，初無定數，最難調疊，然亦有自然之聲。古所謂聲依永者，謂有長短之節，非徒永也，故隨其長短，皆可以播之律呂，而其太長太短之無節者，則不足以為樂。若往復諷詠，久而自有所得，得之於心而發之乎聲，則雖千變萬化，如珠之走盤，自不越乎法度之外矣。如李太白<span class="book-name">遠别離</span>、杜子美<span class="book-name">桃竹杖</span>，皆極其操縱，曷嘗按古人聲調，而和順委曲乃如此。固初學所未到，然學而未至於是，亦未可與言詩也。　韓蘇詩雖俱出入規格，而蘇尤甚。盖韓得意時，自不失唐詩聲調，如<span class="book-name">永貞行</span>，固有杜意，而選者不之及，何也。楊士弘乃獨以韓與李杜為三大家，不敢選，盖亦有所見耶。<br/>
　　江盈科雪濤詩評云子美作詩之時即有意於傳世觀其詩曰平生性癖耽佳句語不驚人死不休至蘇子瞻亦云生前富貴死後文章盖皆知其詩之必傳於後也　又曰李青蓮是快活人當其得意時斗酒百篇無一語一字不是高華氣象及流竄夜郎後作詩甚少當由興趣消索杜少陵是固窮之士平生無大得意事中間兵戈亂離饑寒老病皆其實歷而所閱苦楚都於詩中寫出故讀少陵詩即當得少陵年譜看<br/>
　　程棨三柳軒雜識云老杜詩如董仲舒策句句典雅堪作題目餘人詩非不佳但可命題者終少耳好詩與好句正自不同　文人自是好採取韓文杜詩號不蹈襲者然無一字無來處乃知世間所有好句古人皆已道之能者時復暗合孫吳耳大扺文字中自立語最難用古人語又難須是用古而不露筋骨<br/>
　　劉仕義新知錄曰昔人謂詩有别才非關學也誠然矣又謂詩有别趣非關理也則殊未是杜詩所以為唐詩冠冕者以理勝也彼以風容色澤放蕩情懷為高而吟寫性靈為流連光景之辭者豈足以語三百篇之旨哉<br/>
　　<small about="#mwt193" typeof="mw:Transclusion">按杜詩云浣花溪裏花饒笑肯信人兼吏隱名又云巡簷索共梅花笑嫩蕊疏枝半不禁所謂趣不關理也</small><br/>
　　釋普文詩論云老杜之詩備於衆體是為詩史近世所論東坡長於古韻豪邁大度魯直長於律詩老健超邁荊公長於絕句閒暇清癯其各一家也<br/>
　　陳繹曾詩譜云劉琨盧諶忠義之氣自然形見非有意於詩也杜子美以此為根本　謝靈運以險為主以自然為工李杜深處多取此　六朝文氣衰緩惟劉越石鮑明遠有西漢氣骨李杜筋骨取此<br/>
　　王世貞元美曰杜詩强力宏蓄開闔排宕然不無利鈍其於五古自云熟精文選理選體中高者蘇李無論已子建而下如太冲士衡元亮康樂明遠玄暉皆清絕滔滔芊綿流麗而杜長篇曼衍拖沓何於選體殊不類乎恐自壯遊玉華宮夢李白前後出塞田父泥飲湯東靈湫諸篇外不可多得矣惟七言歌行跌宕夭矯淋漓悲壯令讀者飄飄欲仙此為絕唱　五七言絕句李青蓮王龍標最稱擅場為有唐絕唱少陵雖工力悉敵風韻殊不逮也惟錦城絲管日紛紛一首譏花卿僭逼含蓄不露極得風人之體當時妓女獨以此入歌可謂真誠實契矣　太白不成語者少老杜不成語者多如無食無兒舉家聞若欬及麻鞋見天子垢膩脚不襪之類凡看二公詩不必病其累句亦不必曲為之護正使瑕瑜不掩亦是大家　子美晚年詩信口衝出啼笑雅俗皆中音律更不宜以清空流麗風韻姿態求之但後人效顰便學為一種生澀險拗之體所謂不畫人物而畫鬼魅者矣　太白五言沿洄魏晉樂府出入齊梁近體周旋開寶獨絕句超然自得冠古絕今子美五言北征述懷新婚垂老等作雖格本前人而調由已創五七言律廣大悉備上自垂拱下逮元和宋人之蒼元人之綺靡不兼總故古體則脱棄陳規近體則兼該衆善此杜所獨長也　太白筆力變化極於歌行少陵筆力變化極於近體李變化在調與辭杜變化在意與格然歌行無常矱易於錯綜近體有定規難於伸縮調辭超逸驟如駭耳索之易窮意格精深始若無奇繹之難盡此其微不同者也　升庵駁宋人詩史之說而并譏少陵云詩之為體皆意在言外使人自悟至變風變雅尤為含蓄言之者無罪聞之者足以戒如刺淫亂則曰雝雝鳴雁旭日始旦不必曰慎莫近前丞相瞋也憫流民則曰鴻雁於飛哀鳴嗷嗷不必曰千家今有百家存也傷暴斂則曰維南有箕載翕其舌不必曰哀哀寡婦誅求盡也敘饑荒則曰牂羊羵首三星在罶不必曰但有牙齒存所悲骨髓乾也杜詩之含蓄蘊藉者多矣宋人不能學至於直陳時事類於訕訐乃其下乘宋人撰出詩史二字以誤後人如詩可兼史則尚書春秋可以并省乎余按用修此言甚辨而覈不知其嚮所稱者皆指興比耳夫詩固有賦以述情切事為主不盡含蓄也語荒而曰周餘黎民靡有子遺勸樂而曰宛其死矣他人入室譏失儀而曰人而無禮胡不遄死刺聽讒而曰豺虎不受投畀有北若出少陵口用修不知如何貶駁矣<br/>
　　王世懋敬美曰今人作詩必入故事有持清虛之說者謂盛唐詩即景造意何嘗有此是則然矣然亦一家言未盡古今之變也古詩兩漢以來曹子建出而始為宏肆多生情態此一變也自此作者多入史語然不能入經語謝靈運出而易辭莊語無所不為用矣剪裁之妙千古為宗又一變也中間何庾加工沈宋增麗而變態未極七言猶以閒雅為致杜子美出而百家裨官都作雅音馬浡牛溲咸成鬱致於是詩之變極矣子美之後而欲令人毁靚籹張空拳以當市肆萬人之觀必不能也其援引不得不日加繁盛然病不在故事顧所以用之何如耳善使故事者勿為故事所使如禪家云轉法華勿為法華轉使事之妙在有而若無實而若虛可意悟不可言傳可力學得不可倉卒得也宋人使事最多而最不善使故詩道衰我朝越宋繼唐正以有豪傑數輩得使事三昧耳第恐二十年後必有厭而掃除者則其濫觴末弩為之也　杜詩七言律之有拗體猶詩之有變風變雅乎少陵故多變態但其詩有深句有雄句有老句有秀句有麗句有險句有拙句有累句後世以為大家特高於盛唐者以其有深句雄句老句也而終焉不失其為盛唐者以其有秀句麗句也淺率者往往薄之則以其有險句拙句累句耳不知其愈險愈老正是此老獨得處故不足難之而獨拙累之句不能為掩瑕也　子美集中賀奇仝癖郊寒島瘦元輕白俗無所不有此真杜詩也今人徒拾其高聲硬語以為真杜愈近愈遠矣　以古詩為律詩其調自高太白浩然所長儲侍御亦多此體以律詩為古詩其格易卑雖子美不免也然子美古詩有挾風雅之趣短曹劉之牆者今人耳視夢語乃謂無古詩耳<br/>
　　李攀龍于鱗曰古詩妙在形容水月鏡花言外之言宋以後則直陳之矣求工於句字心勞而日拙矣枚氏七發非必於七也文渙而成七後之作者非七而必於七然皆俳語也惟少陵見道過於退之如文章有神交有道白小群分命隨風潛入夜水流心不競出門流水住等句皆是道也悟者得之<br/>
　　張綖南湖杜詩五言選序曰有元宗工首稱范楊楊仲弘編輯唐音詩家到今宗之然不及李杜大家清江范德機先生批選杜詩共三百十一篇皆精深高古之作盖欲合葩經之數標點分節悉有深意太史公云古者詩三千餘篇孔子刪之為三百五篇皆弦歌之以求合韶武雅頌之音然則清江杜選其亦有志求合於斯耶惜世罕見其編余家藏舊本暇日為訂其舛訛釋其大義刻之郡齋用貽同志觀者精思妙悟觸類而長之由清江之意而逆杜子之志以上溯三百篇之旨詩道盡在是矣<br/>
　　四明沈明臣嘉則嘗言今人多稱李杜率無定品余謂李如春草秋波無不可愛然注目易盡耳至如老杜如堪輿中然太山喬嶽長河巨海纖草穠花怪松古柏惠風微波嚴霜烈日何所不有吾當李則雁行當杜則北面聞者驚愕<br/>
　　四明屠隆長卿曰王元美謂少陵集中不啻有數摩詰此語誤也少陵沈雄博大多所包括而獨少摩詰之冲然幽適冷然獨往此少陵生平所短也少陵慷慨深沈不除煩熱摩詰參禪悟佛心地清涼胸次原自不同　或謂杜萬景皆實李萬景皆虛乃右實而左虚遂謂李杜優劣在虛實之間　詩有虚有實有虛虚有實實有虛而實有實而虛並非錯出何可端倪且杜若秋興諸篇託意深遠如畵馬行神情横逸直將播弄三才鼓鑄群品安在其萬景皆實而李如古風數十首感時託物慷慨沈著安見其萬景皆虛或又謂唐人惟少陵兼雅俗文質無所不有其最可喜者不避粗硬不諱樸野余謂老杜大家言其兼雅俗文質無所不有是矣乃其所以壇場當時稱雄百代者則多得之悲壯瑰麗沈鬱頓挫至其不避粗硬不諱樸野固云無所不有亦其資性則然老杜所稱擅場正不在此<br/>
　　胡應麟元瑞詩藪曰六代則公幹之峭嗣宗之遠元亮之冲太冲之逸士衡之穠靈運之清明遠之俊玄暉之麗皆其至也兼之者陳思也唐人則王楊之繁富陳杜之孤高沈宋之精工儲孟之閒曠高岑之渾厚王李之風華昌齡之神秀常建之幽玄雲卿之古蒼任華之拙樸皆所專也兼之者杜也　謝靈運謂東阿才擅八斗元微之謂少陵集大成夫使子建與應劉並列拾遺與二孟齊肩可乎名家大家固當有辨<br/>
　　郝敬仲輿杜詩題辭曰唐人詩取音律宏暢辭彩高華不涉事理不關典要清空罔象如林風水月者别冊所錄即其佳篇也若程以古義好濫淫志燕女溺志促數煩志敖僻驕志唐詩皆有之非盡温柔敦厚性情之正惟杜少陵在唐人中砥節固窮忠義自許故其為詩感慨憂時根柢性情非徒嘲風弄月而已也余初就外傅先君命每夕誦杜詩一章時年甫齓已知有杜陵老翁勃勃向往矣　子美才富學博其為近體長篇多至千言而氣力愈壯稱擅場矣然詩家妙義正不在多且如麟趾甘棠每章十餘字漢高大風二十三字傾動千古自三百篇一變為辭再變為賦汎濫旁薄感慨蘊藉盡露于古風故天真爛然才思壯浪豪舉發于近體五七言者足矣若夫長律娓娓秖足當其富有無關性情盖詩至近體不免雕琢更加湊砌雖堆金積玉興味已盡而葛藤蔓延甚覺無謂故余於長律不甚解頤今錄其最著有風韻逸趣者以備一體學詩之要姑不須此　詩家絕句如單絲孤竹短調獨唱清婉流麗方為當家子美材大如鏞鐘賁鼓不作錚錚細響故絕句少而瀟灑疏俊者尤不可多得如此十餘首格調既高風韻又妙亦足空唐人矣夫豈在多<br/>
　　朱鶴齡杜詩輯註序曰經云詩言志志者性情之統會也性情正矣然後因事以緯思役才以適分隨感以赴節雖有時悲愁憤激怨誹刺譏仍不戾温厚和平之旨不然則靡麗而失之淫流灕而失之宕雕鏤而失之瑣繁音促節而失之噍殺綴辭逾工離本逾遠矣子美之詩惟得性情之至正而出之故其發於君父友朋家人婦子之際者莫不有敦篤倫理纏綿筦結之意極之履荊棘漂江湖困頓顛躓而拳拳忠愛不少衰自古詩人變不失貞窮不隕節未有如子美者非徒學為之其性情為之也子美沒已千年而其精誠之照古今殷金石者時與天地之噫氣山水之清音嶒𡵓響答於溟涬澒洞太虚寥廓之間學者誠能澄心祓慮正已之性情以來遇子美之性情則崆峒仙仗之思茂陵玉碗之感與夫杖藜丹壑倚櫂荒江之態猶可儼然晤其生面而揖之同堂不必以一二隱語僻事耳目所不接者為疑也夫詩有可解者有不可解者指事陳情意含風諭此可解者也託物假象興會適然此不可解者也不可解而强解之日星動成比擬草木亦涉瑕疵譬諸圖罔象而刻空虛也可解而不善解之前後貿時淺深乖分欣忭之語反作誚譏忠剴之詞幾鄰懟怨譬諸玉題珉而烏轉舄也二者之失注家多有兼之偽撰假託貽誤後人鼓說支離襲沿日久萬丈光燄化作百重雲霧矣今為剪其繁蕪正其謬亂疏其晦塞諮諏博聞網羅秘卷斯亦古人實事求是之指學者所當津逮其中也<br/>
　　柴紹炳虎臣論杜詩七律曰詩之有七言律始於唐也唐以前若梁簡文周庾信陳江總隋陳子良各有七言儷句以八為斷即繼響古風而近體源流濫觴於此唐初祖構正名為律所以聲調穩叶氣色鮮華若沈雲卿杜必簡宋延清輩當時號為擅場嗣是李韋燕許黼黻相繼但武德神龍之間篇多應制金粉習勝臺閣氣多體則襲而少變響亦凝而未流迨開元天寶以還茹六朝之華而去其靡本初唐之莊而化其滯于是風格遒上音節諧會色理必工旨趣俱遠如王維李頎岑參高適諸公並臻其妙號曰盛唐斯實古今詣絕矣然隋珠和璧人不數首杜少陵獨以魁傑之才攄其蘊憤之氣揮斥百代包舉衆家集中七律亡慮數什伯首大扺謝膚澤而敦骨力厭俳儷而尚矜奇勢取矯厲意主樸真沈著有餘流逸不足彼雖雄視千古間參長律之變調矣夫長律既屬緣情尤貴合調婉轉深穩音流管絃務極天然故杜氏卓然作者難乎折衷也然就厥體而辨之亦有工拙利鈍如秋興諸將詠懷古跡恨别退朝宿府野老南鄰玉臺觀藍田莊崔氏草堂弟觀赴藍田曲江對酒暮歸登高十二月一日小寒食舟中九日至日遣興次首閣夜返照黃草登樓野望吹笛賓至客至嚴公枉駕和裴廸送李八秘書送韓十四江東長沙送李十一銜贈韋七贊善諸首或遒麗精深或沈雄悲壯或真至雋永或曠逸清疏咸稱傑構其他率爾成篇漫然屬句予嘗覽而摘之中有近鄙淺者如富貴必從勤苦得男兒須讀五車書有近輕遫者如酒債尋常行處有人生七十古來稀有近濡滑者如聞道雲安麯米春纔傾一盞即醺人有近纖巧者如侵凌雪色還萱草漏洩春光有柳條有近粗硬者如為人性僻耽佳句語不驚人死不休有近酸腐者如炙背可以獻天子美芹由來知野人有近平鈍者如繡衣屢許攜家醞皂盖能忘折野梅有近徑露者如此日此時人共得一談一笑俗相看有近沾滯者如寂寂繫舟雙下涙悠悠伏枕左書空凡此皆杜律之病瑕瑜固不相掩正在學者之善擇耳　杜詩不避粗硬不嫌朴質而其氣魄精彩時流露于行間近世李獻吉摹倣杜詩氣體相近但多任心率筆風韻何存如萬事寸心拙而無味酒朋棋伴俗而傷雅及捩風拖雨打鼓鳴鑼俱墮惡道矣故子美矯唐而過者也獻吉學杜而甚者也<br/>
　　盧世㴶紫房餘論曰五言律至盛唐諸家而聲音之道極矣然未有富如子美者既富矣又有用也感天地動鬼神訏謨定命遠猷辰告蒿目時艱勤恤民隱主文而譎諫言者無罪聞之者足以戒此所謂有用之文章也若夫好色則為國風怨誹則為小雅直於今體數十字內自鑄離騷洋洋乎盈耳哉　杜詩遠慮深憂固其獨攜之懷抱即託物寄言亦其全副之精神往往愁處令人悲涼欲絕快處令人歌舞不休又有乍看無端尋思有謂就不阡不陌中而條理指歸一一可按者又有興言在此寓意在彼就尋常尺幅內而涵融籠罩蕩蕩難名者準繩最密神理縱横淘練極清奇葩煥發分明古訓降作律詩以至造化權輿陰陽昏曉飛潛動植表裏精粗但經弱毫微點靡不真色畢呈所云下筆如有神良非妄語　排律是詩中别體在少陵猶為餘事原其執筆伸紙初無鬥富取盈之心全局既審<span typeof="mw:Transclusion mw:File" about="#mwt200"><span><img alt="段 -- 𠭊 or 段 ?" resource="./File:SKQSfont.pdf" src="images/c80_SKQSfont.pdf_page2728_20px_SKQSfont.pdf.jpg" decoding="async" data-file-type="office" class="mw-file-element" style="width:20; height:20; " data-title="SKQSfont.pdf-page2728-20px-SKQSfont.pdf.jpg"/></span></span>落斯分縱横開闔任其所止而休焉自六韻以至百韻無不可者試從容研玩翻覺鋒發韻流之際暗有空翠撲人冲襟相照盡洗排當陋習殆由天授非人力也　天生太白少伯以主絕句之席勿論有唐三百年兩人為政亘古今來無復有驂乘者矣子美恰與兩公同時又與太白同遊乃恣其崛强之性頹然自放獨成一家可謂巧於用拙長於用短精於用粗婉於用戅者也　子美最儻宕自表其能上之天子謂沈鬱頓挫隨時敏捷揚雄枚皋尚可企及自東方朔以來斯趣僅見載觀其詠懷壯遊諸作自謂許身稷契致君堯舜脱略時輩結交老蒼放蕩齊趙間春歌冬獵酣視八極與高李登單父臺感慨駿骨龍媒賦詩流涕上嘉呂尚傳說之事至於閨房兒女悲歡細碎情狀盡寫入北征篇中參伍錯雜不復知有旁觀固是筆端有膽亦由眼㡳無人古之狂也肆子美有焉<br/>
　　黃生白山杜詩說曰看杜詩如看一處大山水讀杜律如讀一篇長古文其用意之深取境之遠制格之奇出語之厚非設身處地若與公周旋於花溪草閣之間親陪其杖屨熟聞其謦欬則作者之精神不出閱者之心孔亦不開　杜詩所以集大成者以其上自騷雅下迄齊梁無不咀其英華探其根本加以五經三史博綜貫穿如五都列肆百貨無所不陳如大將用兵所向無不如意材之所取者博而運以微茫窈渺之思力之所自負者宏而寓以沈鬱頓挫之旨以言乎大則含元氣以言乎細則入無倫以言乎天地之間則備矣此所以兼前代之制作而為斯道之範cq=100圍也與　李杜齊名古今不敢軒輊予謂太白才由天縱故能以其高敵子美之大耳至論其胎骨則清新庾開府俊逸鮑參軍杜之目李確不可易豈與攀屈宋而駕曹劉者可同日論哉　杜公近體分二種有極意經營者有不煩繩削者極意經營則自破萬卷中來不煩繩削斯真下筆有神助矣夔州以前夔州以後二種並具乃山谷晦翁偏有所主不知果以何者擬杜之心神也　近體首主格律傅之以色澤運之以風神斯登上品乃杜公經史騷賦盤鬱胸中溢為近體時覺陶鎔有未盡處其包舉唐賢以此其與唐賢分路揚鑣亦以此披沙揀金簸糠得米是在選者之功矣　杜公屢上公車不第卒以獻賦受明皇特達之知故感慕終身不替雖前後鋪陳時事無所不備於當時荒淫失國惟痛傷而不忍譏此臣子之禮也說者不得公心影響傅會輒云有所譏切此註杜大頭腦差失處妄筆流傳杜公之目將不瞑於地下矣　憂時戀主歎老嗟貧處處不出此意筆下千變不窮其身分不可及其才力更不可及　高廷禮品彙盛唐如太白王孟高岑龍標新鄉諸公並列正宗而少陵則稱為大家居名家羽翼之上非以其篇章浩瀚句調恢奇實居正變之間特創斯目以尊異之乎予謂杜之所以為大家者以其能集詩流之成也是故杜詩中兼有諸子諸子詩中不能兼有杜乃使不得居正宗之列尚非定評子嘗欲選杜集中規調之合乎盛唐者錄為一編曰杜詩正宗庶詩家大統有專屬耳<br/>
　　張遠邇可序云先君子嘗以少陵詩集相示曰此風雅之宗光燄萬丈讀之可以暢性靈廣聞見斥浮葩而豎風骨既卒業窅而深典而博茫無所得兼以舉子業棄去所不飽蠹腹者僅爾乙卯秋風煙四起鍵戶却掃除經史詞賦外凡諸子百家稗官野乘覆瓿片紙罔不旁搜弘覽而少陵固已收拾無餘始信古人所云無一字無來歷非虚語也櫛比之下得其概矣未得其神研精久之迺悟其所居何地所際何時所歷何職悲憤笑樂皆有所為而作沈思涵泳見有絢爛者見有平淡者見有雄壯者見有超曠者見有奔放者見有謹嚴者見有沈鬱頓挫者語其格則有偷春有進退有轆轤有流水有間字有倒裝有雙承有疊句有扇對有各自為對有首尾相應如古文體者無蜂腰無鶴膝無懸脚無平頭無勦說無雷同千變萬化不可紀極如造物生人閱古歷今窮山際海終無一人相似真奇絕也遂爾分章别句總之則陳其大意析之則抉其字義當日情緒躍然紙上若日月經天江河行地無格格不可解因歎前此註者或拾其糠秕或得其片臠或任意牽合或偽語假託九京可作必當俛首含冤集中薙夷盡力寢食出處動必相隨性之所近永矢弗諼爾<small about="#mwt202" typeof="mw:Transclusion">見杜詩會粹序</small><br/>
　　陶開虞說杜曰嘗見註杜詩者不下百餘家大約苦於牽合附會反晦才士風流少陵一飯不忘君固也然興會所及往往在有心無心之間乃註者遂一切强符深揣即夢中歎息病裏呻吟必曰關係朝政反覺少陵胸中多少凝滯沒却灑落襟懷矣　讀詩不讀杜學詩不學杜是戀三家村而厭兩京拜一拳石而忘五嶽也抑以天分勝者近李以學力勝者近杜學者各自審焉可也　子美隨地皆詩往往見志朝雨晚晴慰藉草堂之寂寞枯椶病橘感傷寇盜之憑陵與夫課伐木督除䕭修水筒樹雞柵勞英雄以幽事老經濟於閒場古今雷歎　亂離中骨肉之思更切老妻幼子弟妹諸姪依依婉戀正見其篤於天倫也遠水遠山為雲為雨人知其為摩詰畫右丞詩也<br/>
　　不知子美以詩為畫如群木水光下萬家雲氣中畫雨林疏黃葉墮野静白鷗來畫朝歸雲擁樹失山村畫夕落月動沙虛畫宵蒼山入百里斷崖如杵臼畫九成宮地形楚江巫峽半雲雨清簟疏簾看奕棋畫水樓競將明媚色偷眼豔陽天畵美人貧知静者性白益毛髮古畫高隱放逐寧違性空虚不離禪畫遊僧存想青龍秘行騎白鹿馴畫黃冠子璋髑髏血模糊手提擲還崔大夫畫勇士細雨荷鋤立畫農竹光團野色含影漾江流畫幽居渚蒲隨地有村逕逐門成畫田家寒風疏草木旭日放雞豚畫寒村櫓搖背指菊花開畫行舟燈前細雨簷花落畫夜坐親朋盡一哭鞍馬去孤城畫遠行柴門鳥雀噪歸客千里至妻孥怪我在驚定還拭淚分明畫出一個亂後遠歸人掉頭紗帽側曝背竹書光是畫暮景衰頹之狀遲日江山麗春風花草香林花著雨胭脂濕水行牽風翠帶長畫春光之韶麗也萬壑樹聲滿千崖秋氣高風急天高猿嘯哀渚青沙白鳥飛迴畫秋景之悲壯也星臨萬戶動月傍九霄多雲移雉尾開宮扇日繞龍鱗識聖顏畫朝宁之尊嚴也荒庭垂橘柚古屋畫龍蛇古廟松杉巢水鶴歲時伏臘走村翁畫祠廟之荒涼也猿掛時相學鷗行炯自如以學字炯字畫猿鷗樹密早蜂亂江泥輕燕斜以亂字斜字畫蜂燕低昂各有意磊落如長人以磊落字畫鶴眼有紫焰雙瞳方卓立天骨森開張又儼然天馬來矣舉天地間所有之情狀無不曲肖於詩中真如化工之賦物畫工寫生猶不足以盡之　古人作詩無所忌諱送楊監赴蜀起句乃云去水絕還波大是凶讖今人決不敢用亦實不宜用　文章千古事得失寸心知自是至言彼文章不堪終日者宜乎其寸心絕不自知也杜詩又有全不相干處偏似相干者如悲風為我<br/>
　　從天來林猿為我啼清晝溪壑為我迴春姿數為我字皆不相干之相干也　有令人最可喜處反似不喜者如江上被花惱不徹行步欹危實怕春不是愛花即欲死惱字怕字死字皆最可喜之不喜也　杜詩每於起句驚人如贈王生云麟角鳳嘴世莫辯煎膠續弦奇相見簡薛華云文章有神交有道端復得之名譽早山水障云堂上不合生楓樹怪㡳江山起煙霧哀王孫云長安城頭頭白烏夜飛延秋門上呼送長孫侍御云驄馬新鑿蹄銀鞍被來好俱起得疏鹵奇突靈動不羈下接處風捲濤飛不愁思致之不續也此之謂托根蓬山自無凡卉至於結處老到如山水障云若耶溪雲門寺吾獨胡為在泥滓青鞋布襪從此始如贈狄明府云虎之飢下嶄巖蛟之横出清泚早歸來黃土汙人眼易眯俱結得瀟灑有不盡之趣若王郎酒酣拔劍斫地歌莫哀短歌行起語也一股豪氣直貫到結云青眼高歌望吾子眼中之人吾老矣此種奇横誰為步其後塵者　杜詩有奇怪森聳出人想外者如咏王兵馬二角鷹起語云悲臺蕭瑟石巃嵸哀壑𭩚枒浩呼洶中有萬里之長江迴風韜日孤光動詩至此豈可以尋常字句間求耶杜詩有率意為之而後人不必效者如咏杜鵑起四句云西川有杜鵑東川無杜鵑涪萬無杜鵑雲安有杜鵑使今人為之成甚底語　杜詩七言律往往奔放入竹枝樂府之例如十二月一日三首之類俱有厚力深思淺學不能及亦不可學也　杜詩有聲弘氣壯函盖乾坤者如地平江動蜀天闊樹浮秦星垂平野闊月湧大江流是也有機到神來不假錘鍊者如鴻雁幾時到江湖秋水多一時今夕會萬里故鄉情是也　杜詩有以曲折顛倒入妙見奇仍不碍大方者如峰青橘黃孺子亦知而放船云青惜峰巒過黃知橘柚來便自深雋有味　杜詩有不可點斷者如慎勿吞聲道真宰意茫茫正憶往時嚴僕射共迎中使望鄉臺二句可作一句讀　渼陂行云半陂已南純浸山動影裊窕冲融間曲盡煙波變態咫尺但愁雷雨至蒼茫不曉神靈意其容慘愴其思窈渺真化工筆　泛舟云魚吹細浪搖歌扇燕蹴飛花落舞筵下句動盪易見而上句尤能寫實於空繪形於意洗兵行云三年笛裏關山月萬國兵前草木風雄<br/>
　　亮悲壯恍如江樓聞笛關塞鳴笳青春復隨冠冕入紫禁正耐煙花繞寫得收京後春日暄妍百官忭豫一種氣象在目　寄高岑云意愜關飛動篇中接混茫又寄李白云筆落驚風雨詩成泣鬼神此等語具大力量都從養氣中得來自道其所得當之者殊不易　秦州云月明垂葉露雲逐度溪風及無風雲出塞不夜月臨關對門藤盖瓦映竹水穿沙俱想入幽細仍不害大家數　雙松歌云兩株慘裂苔蘚皮屈鐵交錯迴高枝白摧朽骨龍虎死黑入太陰雷雨垂真所謂冥思玄搆矯如飛龍矣　喜薛璩畢曜遷官云帝力收三統天威總四溟何等力量喚人看腰褭不嫁惜娉婷何等感慨　雲安九日咏菊云舊摘人頻異輕香酒暫隨著一頻字而二三十年存沒離合之感無不具見下一暫字見罇酒匆匆過此行踪飄泊不知又作何狀矣詩有咀嚼不盡處此類是也咏雨云行雲遞崇高飛雨靄而至此等流利雋淡又似陶韋　丹青引云斯須九重真龍出一洗萬古凡馬空直是氣象聳絕　宿府云永夜角聲悲自語中天月色好誰看往往得此沈著痛鬱之語為篇中擔力　宿青溪驛云月明遊子静畏虎不得語想見空山荒渚夜深怕人　白帝城最高樓云城尖徑仄旌旆愁獨立縹緲之飛樓峽坼雲霾龍虎睡江清日抱黿鼉遊起得陡絕接得沈厚　白帝城云天欲今朝雨山歸萬古春谷鳥鳴還過林花落又開筆㡳具閒逸之致非穠華所可儷也　遣懷云氣酣登吹臺懷古視平蕪芒碭雲一去雁騖空相呼胸中無豪邁之氣安能作此放曠語耶　悶詩云有鏡巧催顏鏡何嘗催顏却歸巧於鏡此際韵絕與熟食示宗文宗武云汝曹催我老同一機杼　瀼西云養拙干戈際全生麋鹿群觀之得明哲之幾　墮馬云人生快意多所辱嵇康養生被殺戮大抵高人名士往往於文字中忽露棒喝如蘇子瞻賦赤壁忽云天地之間物各有主云云别戶旁峰金針隱現　咏月云四更山吐月殘夜水明樓自是絕唱而髯蘇擬之自一更以至五更便覺多事<br/>
　　吳齊賢論杜曰讀詩之法常先看其題目唐人作詩於題目不輕下一字亦不輕漏一字而杜詩尤嚴次看其格局段落其中反覆照應絲毫不亂而排律更精終看其句法前後相合虛實相生而詩之能事畢矣讀詩之法當先看其年代大而朝廷政治小而出<br/>
　　處交遊可資考論次看其時且春詩景物不可入夏秋詩景物不可入冬終看其地名秦州山川不同於蜀成都土俗不同于夔而詩之考據定矣　一題數首而逐首分咏者如李監宅二首前首先言李監次首方及其宅暮春題瀼西新賃草屋五首一首暮春二首瀼西三首茅屋四首五首言懷　各題數首而上下聯接者如白帝城三首一連故曰一上一回新客夜客亭二首頂接故曰秋窗猶曙色　下首而分承上首者如領妻子山行三首一首盡室畏途邊總言妻子二首飄零愧老妻單承妻三首稚子入雲呼單承子　下首而反前首者如憶昔二首與杜鵑行二首　下首而解前首者如瞿唐二首述古三首上首而生出下首者如秋興第四首故國平居有所思一句生下四首皆所思故國平居之事　兩首而中間相合者如社日二首一首以東方朔結二首以陳平起　首尾環應者如夜二首一首以白夜月休弦起二首以月細鵲休飛結　首尾相對者黑白鷹二首一首以雲飛玉立起二首以金眸玉爪結　通首有句句貼題者如劉九法曹鄭瑕丘石門宴集第一二句石門三四句集五句劉鄭六句宴七八句收歸石門有一句不貼題者如題曰樹間而實咏柑題曰竪子至而實咏柰　一首中先立一句下聯分承者如吹笛秋山風月清下接云風飄律呂相和切月傍關山幾處明如春日春盤細生菜下接云盤出高門行白玉菜傳纖手送青絲如沱水臨中座岷山赴北堂山水雙起下文一水一山通篇雙對至末總收突然而起者如咏柰而曰查梨纔綴碧梅杏半傳<br/>
　　黃與柰無與因柰以先熟而可貴也如咏耳聾而曰生平鶡冠子歎世鹿皮翁與耳聾無涉因耳以老病而始聾也　忽然而住者如北征一篇結句曰煌煌太宗業樹立甚宏達中興之機實在於此如贈蘇徯一篇結句曰一請甘飢寒再請甘養蒙失身之戒令人凛然皆言外之旨也　一首中有問答者如潼關吏田父泥飲　有通篇述詞者如新婚别無家别垂老别　絕句而逐句分承者如鄭虔粉繪隨長夜曹霸丹青已白頭下接天下何曾有山水承鄭虔人間不解重驊騮承曹霸　有以文體作詩者如劍南紀行龍門閣水會渡諸詩湖南紀行空靈峽諸詩用游記體如贈王評事我之曾老姑一首用傳體如八哀詩八首用碑銘墓誌體如北征壯游諸詩用記體餘用離騷樂府體者非詩本旨故不載　酬句之體原與來詩句句相答故曰酬也如酬高適酬嚴武酬韋迢並存原詩以俟觀覽　和詩之體古人止和其意即一倡三歎之旨也如和賈舍人早朝諸詩可見外有和韻則用其原韻有次韻則逐字而和之始於元白皮陸盛於宋人而杜集不載　聯句之體始於柏梁然必意旨局度如出一手乃佳杜集止送宇文石首一首可以為法<br/>
　　咏物而反起者如咏畫鶻先咏真鶻曰高堂見生鶻咏畵松而咏真松曰臨軒忽若無丹青　咏事而借客反收者如沙苑行咏馬也而以中有巨魚結枯柟咏柟也而以種榆水中結　以比喻起者如贈蘇四徯一首以道邊池爨下桐比興以比喻結者如小園散病一首以飛來雙白鶴寓意　由近及遠隨所至而偶吟者則為獨步尋花之七章自春徂夏積時日而成咏者則為漫興之九首　文章句法參差隨意易於見工詩則束於五字七字中而各有段落轉折工巧之極遂成自然而非纂組雕繪之謂也亦舉一二以概其餘　五字句有五字一句者美名人不及佳句法如何　有上一字下四字者青惜峰巒過黃知橘柚來　有上二字下三字者晚涼看洗馬森木亂鳴蟬　有上三字下二字者夜郎溪日煖白帝峽風寒有上四字下一字者風連西極動月過北庭寒<br/>
　　有一句作三折看者塵中老盡力歲晚病傷心峽雲籠樹小湖日落船明　七字句有七字一句者豈有文章驚海內漫勞車馬駐江干　有上一字下六字者松浮欲盡不盡雲江動將崩未崩石　有上二字下五字者朝罷香煙攜滿䄂詩成珠玉在揮毫　有上三字下四字者漁人網集寒潭下估客舟隨反照來　有上四字下三字者香飄合殿春風轉花覆千官淑景移　有上五字下二字者五更鼓角聲悲壯三峽星河影動搖　有一句作三折者盤飧市遠無兼味尊酒家貧只舊醅含風翠壁孤雲細背日丹楓萬木稠　五言律有二句一連者小子幽園至輕籠熟柰香　有四句一連者避暑雲安縣秋風早下來暫留魚復浦同過楚王臺　七言律有二句一連者花徑不曾緣客掃柴門今始為君開　有四句一連者得歸茅屋赴成都直為文翁再剖符但使閭閻還揖讓敢論松竹久荒蕪　餘古風排律咏物序事多十數句一連者詳見註中茲不載　有下句因上句者如野徑雲俱黑江船火獨明以雲之黑益見火之明也　有上句因下句者如風月自清夜江山非故園以故國之不見悲清夜之空徂也　有下半句因上半句者如水淨樓陰直樓陰之直以水之浄也有上半句因下半句者如山昏塞日斜山之昏以日之斜也倒句如翠深開斷壁紅遠結飛樓盖翠而深者乃所開之斷壁紅而遠者則所結之飛樓極為奇秀若曰飛樓紅遠結斷壁翠深開膚而淺矣如綠垂風折笋紅綻雨肥梅盖綠而垂者風折之笋紅而綻者雨肥之梅體物深細若曰綠笋風垂折紅梅雨綻肥鄙而俗矣如紅豆啄殘鸚鵡粒碧梧棲老鳳凰枝盖言紅豆也乃鸚鵡啄殘之粒碧梧也乃鳳凰棲老之枝無限感慨若曰鸚鵡啄殘紅豆粒鳳凰棲老碧梧枝直而率矣餘可類推　疊句如甚愧丈人厚甚知丈人真兩句中徘徊感荷如人道我卿絕世無既稱絕世無天子何不喚取守東都兩句中頓挫感歎如得不哀痛塵再蒙嗚呼得不哀痛塵再蒙二句中哀傷迫切擊節淋漓定少一句不得　反跌之句如秋砧為寄衣也先曰亦知戍不返比懷人之感更深如達行在所喜生還也先曰死去憑誰報覺痛定之痛更甚　借用之句如辛苦賊中來也而曰所親驚老瘦借傍人目中看出而已不知如生還偶然遂也而曰鄰人滿牆頭借鄰家感歎寫出而悲愈甚　反形之句極荒涼處而以富麗語出之如野寺殘僧少也而曰麝香眠石竹鸚鵡啄金桃益見其荒涼　極貧窮事而以富貴語出之如喬木村墟古也而曰登俎黃柑重支床錦石圓愈見其貧窘　極悲傷事而以歡喜語出之如北征初歸老夫情懷惡也而曰瘦妻面復光癡女頭自櫛移時施朱鉛狼籍畫眉闊益見以前之悲傷　極形容之句者如揚旗舞旗也曰團團轉飛盖熠熠迸流星來纏風飆急去擘山嶽傾財歸俯身盡妙取略地平虹霓就掌握舒卷隨人輕劍器行舞劍也曰㸌如羿射九日落矯如群帝驂龍翔來如雷霆收震怒罷如江海凝清光至今可以想見焉　疊字之句如南京久客耕南畝北望傷神坐北窗朱櫻此日垂朱實郭外誰家負郭田戲也　相類之句如乾坤一草亭乾坤一腐儒如帝鄉愁緒外春色淚痕邊弟妹悲歌裏乾坤涙眼中寇盜狂歌外形骸痛飲中　目前之句極便而思不能到者如翡翠鳴衣桁蜻蜓立釣絲見輕吹鳥毳隨意數花鬚寫景之句極平而筆不能出者如荻岸如秋水松門似畫圖早霞隨類影寒水各依痕　極奇險之句而寫之詳盡者如峽坼雲霾龍虎臥江清日抱黿鼉遊石出倒聽楓葉下櫓搖背指菊花開極俗鄙之句而化為神奇者如攀桂仰天高搗藥兔長生舉之不勝舉也今人每取一二奇字爭纖鬥巧故有好句而無好章豈可復導其流哉然有得之自然而確不可移者亦舉其一二而已　有用仍字者山雨尊仍在是重過何氏也秋月仍圓夜是十七夜月也蟻浮仍臘味是正月三日也　有用一字者乾坤一草亭乾坤一腐儒天地一沙鷗於乾坤天地之內下此一字寫其孤也寫其微茫也　有用似字者爐存火似紅若以為有火也寒也掃除似無帚不聞其有帚也静也有用抱字者有時浴赤日光抱空中樓湯氣上騰內外氤氲也上有蔚藍天垂光抱瓊臺天光下照四面炳耀也清江日抱黿鼉遊江波容與日氣暄和也　有用不肯字者江平不肯流若流而實不流者緩之至也秋天不肯明應明而故不明者望之至也　有用受字者吹面受和風受之而喜也輕燕受風斜受之不能也修竹不受暑暑不能入也　同一咏月也光細絃欲上影斜輪未安初間上半夜之月也未缺空山静高懸列宿稀望夕之月也舊挹金波爽十六夜之月也秋月仍圓夜十七夜之月也蝦蟆動半輪望後之月也四更山吐月殘夜水明樓將晦下半夜之月也　同一咏蝶也戲蝶過間幔風蝶勤依槳孤蝶也穿花蛺蝶深深見雙蝶也野畦連蛺蝶群飛之蝶也　用雙字者襯出上下字也如野日荒荒白荒荒無色也正寫其白江流泯泯清泯泯無聲也正寫其清　如急急能鳴鴈惟鳴故見其急輕輕不下鷗不下故見其輕也　點一字而神理俱出者如國破山河在在則興廢可悲城春草木深深則薈蔚滿目矣如碧委牆隅草委字不言雨而雨見霜倒半池蓮倒字不言秋而秋深矣如燕入非傍舍鷗歸祇故池非字祇字則校書亡而荒涼甚古牆猶竹色虚閣自松聲猶字自字則滕王去而憑弔深矣　用一字而景物逼肖者如兩行秦樹直直字方是秦中之樹萬點蜀山尖尖字方是蜀中之山如細動迎風燕細字寫燕并寫大江中之燕輕搖逐浪鷗搖字寫鷗并寫急流中之鷗　用一字而反襯見意者如山河扶繡戶扶字借山河而寫繡戶之高乾坤繞漢宮繞字借乾坤以寫漢宮之大如樓光去日遠去字不寫日遠而寫樓之峻峽影入江深入字不寫江深而寫峽之高用一字而兩邊雙照者如王漢州杜綿州泛池一<br/>
　　首而曰使君雙皂盖雙字王杜二刺史也如楊奉先宅會白水崔明府一首而曰鳧舄共差池共字差池字楊崔二縣令也如江漲呈竇使君一首而曰同是一浮萍同字已與竇使君也如岳麓道林寺一首而曰壯麗敵清涼俱交響共命鳥雙迴三足烏步步雪山草人人滄海珠敵字俱字交字雙字步步字人人字二寺也　用事重疊詩家之病也而贈韓諫議一首如星宮之君北斗羽人赤松子南極老人并麒麟鳳凰芙蓉旌旗瓊漿煙霧純用神仙事魏將軍歌一首如星纏天駟天河欃槍熒惑鉤陳玄武純用天文事舍弟觀到江陵第一首用荊州峽內沙頭嶢關寒江黃牛八句而用六地名前題第二首如庾信羅含蔣詡邵平八句而用四人名反以相犯出奇而不復見其使事之迹　用虚字宋人之習氣也而螢火一首中四句連用忽驚復亂却繞偶經花厎一首後六句連用忽疑何事恐是堪留深知莫作而不見重複為難　拈一字而縱横出奇者大家所不屑為有時作狡獪者戲如東西南北有兩句分用者東望西江永南遊北戶開岷嶺南蠻北徐關東海西嵯峨白帝城東西南有龍湫北虎溪有兩句疊用者南京久客耕南畝北望傷神坐北窗有一句總用而下復分承者東西南北更堪論下接以遥拱北辰欲傾東海邊塞西山衣冠南渡然不足為法　就唐人而論杜公已掩有衆長如不見李生久佯狂真可哀世人皆欲殺吾意獨憐才則元白也客醉揮金碗詩成得錦𫀆麝香眠石竹鸚鵡啄金桃則温李也萬壑樹聲滿千崖秋氣高眼穿當落日心死著寒灰則賈島也崩石欹山樹清漣曳水衣紅浸珊瑚短青懸薜荔長則錢劉也俱飛蛺蝶元相逐並蒂荷花本自雙則韓偓杜牧也王郎拔劍斫地歌莫哀我能拔爾抑塞磊落之奇才豫章翻風白日動長鯨跋浪滄溟開太白無此雄放太常樓船聲嗷嘈問兵刮寇趨下牢牧出令奔飛百艘猛蛟突獸紛遁逃長吉無此奇傑出其緒餘已足衣被一代矣　唐人惟摩詰律詩可以頡頏老杜然終南山一首太乙近天都連山到海隅白雲回望迥青靄入看無四句誠與老杜無間接云分野中峰變陰晴衆壑殊已覺六句俱景至落句曰欲投人處宿隔水問樵夫未免粘帶而響亦稍落承載上六句不起老杜必推開一步有雄渾句以振之矣　公進鵰賦表稱自七歲所綴詩筆約千餘篇又云七齡思即壯開口咏鳳凰而集中天寶十餘年間東都齊魯不及三十首而少年及吳越之詩不傳則天寶以前之詩散失多矣　杜公成都有浣花草堂夔州有東屯稻畦茅屋瀼西果園草堂旅寓安適尚多悲歎至荊南飄泊舟中宗文復夭而俱無一言則湖南以後之詩散失多矣<br/>
　　<small about="#mwt213" typeof="mw:Transclusion">諸家評論已載各章之末其統論綱領及連釋字句者又附紀此編庶廣前編所未備耳　癸已歲兆鰲記</small><br/>
<br/>
<br/>
<br/>
<br/>
　　杜詩補註卷下</p></div><meta typeof="mw:Includes/OnlyInclude/End"/>

</div><div class="licenseContainer licenseBanner dynlayout-exempt" about="#mwt6">
<div><div><div><div>
<p><span class="imageLeft"><span typeof="mw:File"><span><img alt="" resource="./File:PD-icon.svg" src="images/c29_PD_icon.svg_48px_PD_icon.svg.png" decoding="async" data-file-type="drawing" class="mw-file-element" style="width:48; height:48; " data-title="PD-icon.svg-48px-PD-icon.svg.png"/></span></span></span></p>
</div><div>
<div>
<p>本作品在全世界都属于<b><a rel="mw:WikiLink/Interwiki" href="https://zh.wikipedia.org/wiki/公有领域" title="w:公有领域" class="extiw">公有领域</a></b>，因为作者逝世已经超过100年，并且于1929年1月1日之前出版。</p>
</div>
</div><div>
<p><span class="noimageRight"/></p>
</div></div></div></div>
<div class="licensetpl">
<p><span class="licensetpl_short">Public domain</span><span class="licensetpl_long">Public domain</span><span class="licensetpl_link_req">false</span><span class="licensetpl_attr_req">false</span></p>
</div>
</div></section></body></html>
