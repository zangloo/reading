<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml">
<head><title></title>
</head>
<body>
<p height="0pt" width="0pt" align="left">
<font size="4">
<font color="#385623">賢媛第十九</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：本篇凡三十二條，其前十條皆兩漢、三國事。有晉一代，唯陶母能教子，為有母儀，餘多以才智著，於婦德鮮可稱者。題為賢媛，殊覺不稱其名。唐修晉書，列女傳纔三十四人，而五人出於外族。其晉人行義足尚者，不過十餘人耳。考之傳記，晉之婦教，最為衰敝。夫君子之道，造端夫婦。故關雎以為風始，未有家不齊而國能治者。婦職不修，風俗陵夷，晉之為外族所侵擾，其端未必不由於此也。故具列當時有識之言，以為世戒。干寶晉紀總論曰：「其婦女莊櫛織紝，皆取成於婢僕，未嘗知女工絲枲之業，中饋酒食之事也。先時而婚，任情而動，故皆不恥淫逸之過，不拘妒忌之惡。有逆于舅姑，有反易剛柔，有殺戮妾媵，有黷亂上下，父兄弗之罪也，天下莫之非也。又況責之聞四教於古，修貞順於今，以輔佐君子者哉？」抱朴子外篇疾謬篇曰：「今俗婦女，休其蠶織之業，廢其玄紞之務。不績其麻，市也婆娑。舍中饋之事，修周旋之好。更相從詣，之適親戚。承星舉火，不己於行。多將侍從，暐曄盈路。婢使吏卒，錯雜如市。尋道褻謔，可憎可惡。或宿于他門，或冒夜而返。游戲佛寺，觀視畋漁。登高臨水，去境慶弔。開車褰幃，周章城邑。盃觴路酌，絃歌行奏。轉相高尚，習非成俗。生致因緣，無所不肯。誨淫之源，不急之甚。刑于寡妻，邦家乃正。願諸君子，少可禁絕。婦無外事，所以防微矣。」</font>
</p>
<p height="0pt" width="2em" align="left">
<font size="4">
<font color="#000000">１陳嬰者，東陽人。</font>
</font>
 <font color="#C00000">〔一〕</font>
 <font size="4">
<font color="#000000">少脩德行，箸稱鄉黨。秦末大亂，東陽人欲奉嬰為主，母曰：</font>
</font>
 <font color="#C00000">〔二〕</font>
 <font size="4">
<font color="#000000">「不可！自我為汝家婦，少見貧賤，一旦富貴，不祥！不如以兵屬人：事成，少受其利；不成，禍有所歸。」</font>
</font>
 <font color="#C00000">〔三〕</font>
 <font color="#262626">史記曰：「嬰故東陽令史，居縣素信，為長者。東陽人欲立長，乃請嬰。嬰母見之。</font>
 <font color="#C00000">〔四〕</font>
 <font color="#262626">乃以兵屬項梁，梁以嬰為上柱國。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「嬰母見之」「見」，景宋本及沈本作「諫」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">史記正義引括地志云：「東陽故城，在楚州盱眙縣東七十里，秦東陽縣城也，在淮水南。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">史記集解引張晏曰：「陳嬰母，潘旌人。墓在潘旌。」索隱曰：「潘旌是邑聚之名，後為縣，屬臨淮。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">史記項羽本紀曰：「東陽少年殺其令，欲置長，無適用，乃請陳嬰。嬰謝不能，遂彊立嬰為長。縣中從者，得二萬人。少年欲立嬰，便為王異軍蒼頭特起。陳嬰母謂嬰曰：『自我為汝家婦，未嘗聞汝先古之有貴者。今暴得大名，不祥，不如有所屬。事成，猶得封侯；事敗，易以亡，非世所指名也。』嬰乃不敢為王，以兵屬項梁。」列女傳八陳嬰母傳略同。世說此條事同而辭異，未知其所本。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：史記東陽人之請嬰，乃請為東陽長耳，未嘗請見嬰母。嬰母云云，自以告嬰，非見東陽人而語之也。此注所引過求省略，遂失本意。</font>
</p>
<p height="0pt" width="2em" align="left">
<font size="4">
<font color="#000000">２漢元帝宮人既多，乃令畫工圖之，欲有呼者，輒披圖召之。其中常者，皆行貨賂。王明君姿容甚麗，志不苟求，工遂毀為其狀。</font>
</font>
 <font color="#C00000">〔一〕</font>
 <font size="4">
<font color="#000000">後匈奴來和，求美女於漢帝，帝以明君充行。既召見而惜之。但名字已去，不欲中改，於是遂行。</font>
</font>
 <font color="#262626">漢書匈奴傳曰：「竟寧元年，呼韓邪單于求朝，自言願婿漢氏以自親，元帝以後宮良家子王嬙字明君賜之。單于懽喜，上書願保塞。」文穎曰：「昭君本蜀郡秭歸人也。」琴操曰：「王昭君者，齊國王穰女也。年十七，儀形絕麗，以節聞國中。長者求之者，王皆不許，乃獻漢元帝。帝造次不能別房帷，昭君恚怒之。會單于遣使，帝令宮人裝出，使者請一女。帝乃謂宮中曰：『欲至單于者起。』昭君喟然越席而起。帝視之，大驚悔。是時使者並見，不得止，乃賜單于。</font>
 <font color="#C00000">〔二〕</font>
 <font color="#262626">單于大說，獻諸珍物。昭君有子曰世違。單于死，世違繼立。凡為胡者，父死妻母。昭君問世違曰：『汝為漢也？為胡也？』世違曰：『欲為胡耳。』昭君乃吞藥自殺。」</font>
 <font color="#C00000">〔三〕</font>
 <font color="#262626">石季倫曰：「昭以觸文帝諱，故改為明。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「單于求朝」「求」，景宋本及沈本作「來」。注「昭君恚怒之」「之」，景宋本及沈本作「久」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「御覽三百八十一作『志不苟求，工遂毀為甚醜』，當從御覽，否則今本必去為字，方令人解。」嘉錫案：此以求字絕句。為者，作也。謂工人於作畫時故意毀其容貌。無不可解者，不必從御覽也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">西京雜記二敘昭君事，與此略同。然其事實不可信。宋王觀國學林四曰：「前漢元帝紀『竟寧元年正月，匈奴呼韓邪單于來朝。賜單于待詔掖庭王嬙為閼氏』。匈奴傳曰『王昭君號寧胡閼氏』。後漢南匈奴傳曰『王昭君字嬙，南郡人。漢元帝時，以良家子選入掖庭。時呼韓邪來朝，帝敕宮女五人賜之。昭君入宮數歲，不得見御，積悲怨，乃請掖庭令求行。呼韓邪臨辭大會，帝召五女以示之。昭君豐容靚飾，光明漢宮，顧景裴回，竦動左右。帝見大驚，意欲留之，而難於失信，遂與匈奴』。小說西京雜記曰：『漢元帝嘗令畫工圖宮人，欲呼者，披圖以召。故宮人多行賂於畫工。王昭君姿容甚麗，無所苟求，工遂毀其狀。後匈奴求美女，帝以昭君充行。既召見，帝悅之，而名字已去，遂不復留。帝怒，殺畫工毛延壽』。觀國案：前漢元帝紀曰：『匈奴呼韓邪單于來朝，詔賜單于待詔掖廷王嬙為閼氏。』蓋單于請婚，當時朝議許與單于和親。則漢之君臣講之素定矣。及單于來朝，而以待詔掖廷王嬙為閼氏，豫選定也。其禮儀恩數，皆已素定，非臨事而為之也。而後漢匈奴傳乃謂『以宮女五人賜之』，又謂『昭君自求行』，又謂『呼韓邪臨朝辭，帝召五女以示之，而昭君豐容靚飾，帝見大驚，意欲留之而難於失信』。此皆誤也。蓋王嬙為閼氏者，行婚禮也。若以宮女五人賜之，則何人為閼氏耶？漢既許婚矣，必待單于臨辭，然後以五女示之耶？後漢匈奴傳所言王昭君一節，首尾皆乖謬之甚。殺畫工毛延壽之事，尤不可信。按匈奴和親，乃漢家大事。若以宮女妻之，而未嘗簡閱其人，憑圖畫以定大事，恐當時君臣，不如此之鹵莽。漢賜單于閼氏，乃披畫圖擇貌陋者賜之，又非和親之意。蓋小說多出于傳聞，不可全信。」嘉錫案：觀國所引西京雜記與今本字句多不合，而反與世說相同。但多殺毛延壽一事，未詳其故。至其駁後漢書及雜記，則甚有理。漢書明言呼韓邪願婿漢氏以自親，則其意在求尚漢公主，非如雜記以世說所言，但求美女而已。漢以呼韓邪已為藩臣，與漢高和親時強弱不侔，不欲以宗室女妻之，而賜之以後宮良家子。故昭君之為閼氏，漢所命也。豈泛賜以宮女數人，而使之自擇者哉？且如後漢書之說，則昭君之下嫁匈奴，乃出於其所自請，初非因畫工毀其容貌，元帝案圖而遣之也。雜記之說，真顏師古所謂「其書淺俗，出於里巷，多有妄說」者矣。世說從而述之，孝標亦未加以辨正，皆惑也。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：漢書匈奴傳云：「王昭君號寧胡閼氏，生一男伊屠智牙師，為右日逐王。大閼氏生四子：長曰雕陶莫皋。呼韓邪死，雕陶莫皋立，為復株絫若鞮單于。復株絫單于復妻王昭君，生二女。」後漢書南匈奴傳曰：「初，單于弟右谷蠡王伊屠知牙師以次當左賢王。左賢王即是單于儲副，單于欲傳其子，遂殺知牙師。（此單于輿時事，輿亦呼韓邪庶子。）知牙師者，王昭君子也。昭君生二子。及呼韓邪死，其前閼氏子代立，欲妻之。昭君上書求歸。成帝敕令從胡俗，遂復為後單于閼氏焉。」據兩漢書所言，則昭君子不名世違，且未立為單于，昭君亦未自殺。琴操之言，與正史不合。孝標不引兩漢書而引琴操，豈欲曲成昭君之美耶？</font>
</p>
<p height="0pt" width="2em" align="left">
<font size="4">
<font color="#000000">３漢成帝幸趙飛燕，飛燕讒班婕妤祝詛，於是考問。辭曰：「妾聞死生有命，富貴在天。脩善尚不蒙福，為邪欲以何望？</font>
</font>
 <font color="#C00000">〔一〕</font>
 <font size="4">
<font color="#000000">若鬼神有知，不受邪佞之訴；</font>
</font>
 <font color="#C00000">〔二〕</font>
 <font size="4">
<font color="#000000">若其無知，訴之何益？故不為也。」</font>
</font>
 <font color="#262626">漢書外戚傳曰：「成帝趙皇后，本長安宮人。初生，父母不舉，三日不死，乃收養之。及壯，屬河陽主家學歌舞，號曰飛燕。帝微行過主，見而說之，召入宮，大得幸，立為后。班婕妤者，雁門人</font>
 <font color="#C00000">〔三〕</font>
 <font color="#262626">。成帝初，選入宮，大得幸，為婕妤。帝遊後庭，嘗欲與同輦，婕妤辭之。趙飛燕譖許皇后及婕妤，婕妤對有辭致，</font>
 <font color="#C00000">〔四〕</font>
 <font color="#262626">上憐之，賜黃金百斤。飛燕嬌妒，</font>
 <font color="#C00000">〔五〕</font>
 <font color="#262626">婕妤恐見危，中求供養太后於長信宮。</font>
 <font color="#C00000">〔六〕</font>
 <font color="#262626">帝崩，婕妤充奉園陵。薨，葬園中。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：漢書外戚傳作「修正尚不蒙福」，正與邪對，所以辨祝詛之無益，此改為脩善，非也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">漢書作「不受不臣之訴」。嘉錫案：趙飛燕譖告許皇后、班倢挾媚道祝詛後宮，詈及主上，故曰「不臣之訴」。改為「邪佞」，則其語泛而不切。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">陳漢章列女傳斠注曰：「今本漢書外戚傳無雁門人三字。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：「有辭致」三字，乃括之詞，非原文。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">漢書作「趙氏姊弟驕妒」。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">李慈銘云：「案中字當衍。今本漢書作『恐久見危，求共養太后長信宮』，無中字。」</font>
</p>
<p height="0pt" width="2em" align="left">
<font size="4">
<font color="#000000">４魏武帝崩，文帝悉取武帝宮人自侍。及帝病困，卞后出看疾。太后入戶，見直侍並是昔日所愛幸者。太后問：「何時來邪？」云：「正伏魄時過。」因不復前而歎曰：「狗鼠不食汝餘，</font>
</font>
 <font color="#C00000">〔一〕</font>
 <font size="4">
<font color="#000000">死故應爾！」至山陵，亦竟不臨。</font>
</font>
 <font color="#262626">魏書曰：「武宣卞皇后，琅邪開陽人。以漢延熹三年生齊郡白亭，有黃氣滿室移日。父敬侯怪之，以問卜者王越。越曰：</font>
 <font color="#C00000">〔二〕</font>
 <font color="#262626">『此吉祥也。』年二十，太祖納於譙。性約儉，不尚華麗，有母儀德行。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">左氏莊六年傳曰：「楚文王伐申過鄧。鄧祁侯曰：『吾甥也。』止而享之。騅甥、聃甥、養甥請殺楚子，鄧侯弗許曰：『人將不食吾餘。』」杜注曰：「言自害其甥，必為人所賤。」嘉錫案：卞后言此，斥丕之所為，禽獸不如也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「魏志后妃傳注引兩越字均作旦。」</font>
</p>
<p height="0pt" width="2em" align="left">
<font size="4">
<font color="#000000">５趙母嫁女，女臨去，敕之曰：「慎勿為好！」女曰：「不為好，可為惡邪？」母曰：「好尚不可為，其況惡乎？」</font>
</font>
 <font color="#262626">列女傳曰：</font>
 <font color="#C00000">〔一〕</font>
 <font color="#262626">「趙姬者，桐鄉令東郡虞韙妻，潁川趙氏女也。才敏多覽。韙既沒，文皇帝敬其文才，</font>
 <font color="#C00000">〔二〕</font>
 <font color="#262626">詔入宮省。上欲自征公孫淵，姬上疏以諫。作列女傳解，號趙母注。</font>
 <font color="#C00000">〔三〕</font>
 <font color="#262626">賦數十萬言。赤烏六年卒。」淮南子曰：「人有嫁其女而教之者，曰：『爾為善，善人疾之。』對曰：『然則當為不善乎？』曰：『善尚不可為，而況不善乎？』」</font>
 <font color="#C00000">〔四〕</font>
 <font color="#262626">景獻羊皇后曰：「此言雖鄙，可以命世人。」</font>
 <font color="#C00000">〔五〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「其況惡乎」沈本無「其」字。注「姬上書以諫」沈本無「以」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案隋書經籍志，自劉向撰列女傳後，有高氏列女傳八卷，項原列女後傳十卷，皇甫謐列女傳六卷，綦母邃列女傳七卷。此所引當是項原列女傳。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案文皇帝當作大皇帝，謂孫權也。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李慈銘云：「孫氏志祖曰：『後漢書皇后紀論、文選李善注言列女傳有虞貞節注，蓋即趙母注也。』」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">淮南說山訓曰：「人有嫁其子而教之曰：『爾行矣，慎無為善！』曰：『不為善，將為不善邪？』應之曰：『善且由弗為，況不善乎？』」孝標所引與今本不同。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">嘉錫案：敦煌本古類書殘本第二種貞烈部首引獻皇后語二條，羊皇后語一條。羅振玉跋謂即晉景獻羊后是也。其第四條曰：「昔人有女將嫁，其父誡之曰：『慎勿立善名。』女曰：『當作惡，可乎？』父曰：『善名尚不可立，而況於惡乎？』后聞之曰：『善哉！訓言「鳥惡網羅，人惡勝己」，豈虛也哉？』」意與此同而文異。其語較趙母及淮南子尤為明晰。蓋古之教女者之意，特不願其遇事表暴，斤斤於為善之名，以招人之妒嫉，而非禁之使不為善也。其所謂后聞之者，亦即羊皇后，與孝標所引，當是同出一篇，而去取各異，故不同耳。</font>
</p>
<p height="0pt" width="2em" align="left">
<font size="4">
<font color="#000000">６許允婦是阮衛尉女，德如妹，</font>
</font>
 <font color="#262626">魏略曰：「允字士宗，高陽人。少與清河崔贊，俱發名於冀州。仕至領軍將軍。」陳留志名曰：「阮共字伯彥，尉氏人。清真守道，動以禮讓。仕魏，至衛尉卿。少子侃，字德如，有儁才，而飭以名理。風儀雅潤，與嵇康為友。仕至河內太守。」</font>
 <font size="4">
<font color="#000000">奇醜。</font>
</font>
 <font color="#C00000">〔一〕</font>
 <font size="4">
<font color="#000000">交禮竟，允無復入理，家人深以為憂。會允有客至，婦令婢視之，還答曰：「是桓郎。」桓郎者，桓範也。</font>
</font>
 <font color="#262626">魏略曰：「範字允明，沛郡人。仕至大司農，為宣王所誅。」</font>
 <font size="4">
<font color="#000000">婦云：「無憂，桓必勸入。」桓果語許云：「阮家既嫁醜女與卿，故當有意，</font>
</font>
 <font color="#C00000">〔二〕</font>
 <font size="4">
<font color="#000000">卿宜察之。」許便回入內。既見婦，即欲出。婦料其此出，無復入理，便捉裾停之。」</font>
</font>
 <font color="#C00000">〔三〕</font>
 <font size="4">
<font color="#000000">許因謂曰：「婦有四德，卿有其幾？」</font>
</font>
 <font color="#262626">周禮：「九嬪掌婦學之法，以教九御。婦德、婦言、婦容、婦功。」鄭注曰：「德謂貞順，言謂辭令，容謂婉娩，功謂絲枲。」</font>
 <font size="4">
<font color="#000000">婦曰：「新婦所乏唯容爾。</font>
</font>
 <font color="#C00000">〔四〕</font>
 <font size="4">
<font color="#000000">然士有百行，君有幾？」許云：「皆備。」婦曰：「夫百行以德為首，君好色不好德，何謂皆備？」</font>
</font>
 <font color="#C00000">〔五〕</font>
 <font size="4">
<font color="#000000">允有慚色，遂相敬重。</font>
</font>
 <font color="#C00000">〔六〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「奇醜」下殘類書多「有德藝」三字。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">「故當有意」下，殘類書有「門承儒冑，必有德藝」二句。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">「便捉裾停之」，殘類書作「捉衫裙停之」。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">黃生義府下曰：「漢以還呼子婦為新婦。後漢何進傳：『張讓向子婦叩頭云：「老臣得罪，當與新婦俱歸私門。」』世說王渾妻鍾氏云云，此自稱新婦。涼張駿時童謠云：『劉新婦簸，石新婦炊。』北齊時童謠云：『寄書與婦母，好看新婦子。』蓋必當時謂婦初來者為新婦，習之既久，遂不復改耳。」嘉錫案：後漢書列女傳周郁妻阿傳曰：「郁父偉謂阿曰：『新婦賢者女，當以道匡夫。郁之不改，新婦過也。』」此呼其子婦也。本書文學篇王夫人云：「新婦少遭家難，一生所寄，唯在此兒。」又本篇本條許允婦曰：「新婦所乏，唯容爾！」此自稱也。其他類此者尚多，姑舉其顯著者耳。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">「何謂皆備」，殘類書此下作「放衫，允不敢去，甚有愧慚，乃謝過」。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">嘉錫案：此事見初學記十九引郭子及魏志夏侯玄傳注引魏氏春秋。殘類書貞烈部於引羊皇后語四條之次引列女傳魯女師一事，即母儀傳中之魯母師。復次引鍾、郝兩夫人、李勢女、諸葛誕女各一事，許允婦阮三事，周宣王姜后一事，五言詩一首，列女傳魯漆室女一事。其鍾、郝夫人以下至姜后凡七事，均不出書名。而六事見於世說，惟鍾、郝夫人及諸葛誕女兩事與世說合。其餘文字皆有異同。羅振玉跋疑其即采自世說。今本經宋人改訂，自不能無差異。余考之，殊不然。試以唐寫本及諸類書所引用者，與今本校，其於孝標之注固多所刊落，而正文則但有訛奪，絕無刪改。何以此數條為例獨殊？不惟有溢出之句，乃至文詞事蹟亦頗不同，其非采自世說亦明矣。考周宣姜后事出劉向賢明傳，余初以鍾夫人等六事既雜廁於魯母師及姜后之閒，頗疑其亦是六朝人列女續傳之文，繼思此等兔園策子，恐不可以體例求之。其為果出何書，蓋無可考。要之文辭爾雅，其必采自古書，則可斷言也。</font>
</p>
<p height="0pt" width="2em" align="left">
<font size="4">
<font color="#000000">７許允為吏部郎，多用其鄉里，魏明帝遣虎賁收之。其婦出誡允曰：</font>
</font>
 <font color="#C00000">〔一〕</font>
 <font size="4">
<font color="#000000">「明主可以理奪，難以情求。」既至，帝覈問之。允對曰：</font>
</font>
 <font color="#C00000">〔二〕</font>
 <font size="4">
<font color="#000000">「『舉爾所知。』臣之鄉人，臣所知也。陛下檢校為稱職與不？若不稱職，臣受其罪。」既檢校，皆官得其人，於是乃釋。允衣服敗壞，詔賜新衣。初，允被收，舉家號哭。阮新婦自若云：「勿憂，尋還。」作粟粥待，頃之允至。</font>
</font>
 <font color="#262626">魏氏春秋曰：「初，允為吏部，選遷郡守。明帝疑其所用非次，將加其罪。允妻阮氏跣出，謂曰：『明主可以理奪，不可以情求。』允頷之而入。帝怒詰之，允對曰：『某郡太守雖限滿，文書先至，年限在後，日限在前。』帝前取事視之，乃釋然。遣出，望其衣敗，曰：『清吏也。』」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「其婦出誡允」，殘類書作「有人告明帝，明帝收之。其婦出閤，隔紗帳誡允」。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">「允對曰」下殘類書作「臣比奉詔，各令『舉爾所知』」。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：此事見類聚四十八引郭子，與魏氏春秋不同，世說則采自郭子也。</font>
</p>
<p height="0pt" width="2em" align="left">
<font size="4">
<font color="#000000">８許允為晉景王所誅，門生走入告其婦。婦正在機中，神色不變，曰：「蚤知爾耳！」</font>
</font>
 <font color="#262626">魏志曰：「初，領軍與夏侯玄、李豐親善，有詐作尺一詔書，以玄為大將軍，允為太尉，共錄尚書事。無何，有人天未明乘馬以詔版付允，門吏曰：『有詔。』因便驅走。允投書燒之，不以關呈景王。」魏略曰：「明年，李豐被收，允欲往見大將軍。已出門，允回遑不定，中道還取蔥。大將軍聞而怪之曰：『我自收李豐，士大夫何為乎？』會鎮北將軍劉靜卒，以允代靜。大將軍與允書曰：『鎮北雖少事，而都典一方。念足下震華鼓，建朱節，歷本州，此所謂著繡晝行也。』會有司奏允前擅以廚錢穀，乞諸俳及其官屬。減死徙邊，道死。」魏氏春秋曰：「允之為鎮北，喜謂其妻曰：『吾知免矣！』妻曰：『禍見於此，何免之有？』」</font>
 <font color="#C00000">〔一〕</font>
 <font color="#262626">晉諸公贊曰：「允有正情，與文帝不平，遂幽殺之。」婦人集載阮氏與允書，陳允禍患所起，辭甚酸愴，文多不錄。</font>
 <font color="#C00000">〔二〕</font>
 <font size="4">
<font color="#000000">門人欲藏其兒，婦曰：「無豫諸兒事。」後徙居墓所，景王遣鍾會看之，若才流及父，當收。</font>
</font>
 <font color="#C00000">〔三〕</font>
 <font size="4">
<font color="#000000">兒以咨母。母曰：「汝等雖佳，才具不多，率胸懷與語，便無所憂。不須極哀，會止便止。又可少問朝事。」</font>
</font>
 <font color="#C00000">〔四〕</font>
 <font size="4">
<font color="#000000">兒從之。會反以狀對，卒免。</font>
</font>
 <font color="#262626">世語曰：「允二子：奇，字子太。猛，字子豹。並有治理。」晉諸公贊曰：「奇，泰始中為太常丞，世祖嘗祠廟，奇應行事，朝廷以奇受害之門，不令接近，出為長史。世祖下詔，述允宿望，又稱奇才，擢為尚書祠部郎。猛禮學儒博，加有才識，為幽州刺史。」</font>
 <font color="#C00000">〔五〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「取蔥」，「蔥」，景宋本作「」。注「允有正情」，沈本作「主」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">魏志夏侯玄傳曰：「後豐等事覺，徙允為鎮北將軍，假節督河北軍事。未發，以放散官物，收付廷尉，徙樂浪。道死。」注引魏略，與此同。「減死徙邊」下，作「允以嘉平六年秋徙，妻子不得自隨，行道未到，以其年冬死」。嘉錫案：師欲殺允而先遷其官，且與書通殷勤者，蓋師雖因允與夏侯玄、李豐親善而疑之，然無實狀可指。所謂詐作尺一詔書走馬付允，事殊恍惚，有無不可知。即令有之，而其人不知誰何，無從質證。故師雖疑允，亦無可發怒，乃令出鎮河北，慰諭使去，欲以軍法誅之耳。阮氏明智，知其將然。故曰：「禍見於此也。」師既念念欲殺允，於其未行，適有放散官物事，因摭以為罪，便收付獄，不復待其至河北矣。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：魏志魏略均言允徙邊道死，而此云文帝幽殺之。允實死於司馬師為大將軍時。文帝當是景帝之誤。道死之與幽殺，亦自不同。考魏志毌丘儉傳注引儉及文欽等表曰：「近者領軍許允，當為鎮北，以廚錢給賜，而師舉奏加辟，雖云流徙，道路餓殺。天下聞之，莫不哀傷。」則允實為師所殺，非僅死於道路而已。或疑儉等之表，出於仇口，欲著師之罪，未必不故甚其辭。然世說此條本之孫盛魏氏春秋，亦云「允為景王所誅」。裴松之齊王紀注據夏侯玄傳及魏略以考允之事，而云：「允收付廷尉，徙樂狼，追殺之。」不用道死之說。夫豈無所見而云然？蓋師以允與李豐交結，事出曖昧，所坐放散官物，又罪不至死，故使人暗害之，託云道卒。魚豢、陳壽，多為時諱，亦不敢著其實。傅暢書著於胡中（見魏志傅嘏傳注）。無所避忌。孫盛書則作於東晉，為時已遠，故皆得存其直筆耳。當司馬懿勒兵閉城門，奏廢曹爽時，使允及陳泰解語爽，允與泰因說爽，使早自歸罪（見爽傳及注）。則允本黨於司馬氏，而卒死於師手，允之所不及料也。惜乎不見阮氏與允書，莫能知其禍患所由起矣。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：此事亦見魏志注引魏氏春秋。疑郭子中或亦有之。殘類書載此事，首數語與世說同。神色不變下作「歎曰：『故知耳爾。』（當作爾耳）織仍不止。門生欲抱其兒藏之，婦曰：『無預君事。』後提子徙居墓側，積年露宿，晨夕哭臨。景帝聞之，使大將軍鍾會看之，（大將軍下有脫字，會後在司馬昭大將軍府管記室事，疑此處所脫亦是記室二字。）并視□□，若子神彩及父，當收養之，所司供給。帝慚其婦，悔之不已。」以上許允婦三事，殘類書所引，均與世說不盡同。而此一事，尤為文情俱異。世說言「才流及父當收」者，慮其長大後不可制，或為晉室之害，故欲收殺之，以除後患耳。而類書所引，則是師聞阮氏之哀毀，內愧於心，乃使鍾會視其子，若人材似父，有可造就，當令官為收養，以示恩意。兩者情事，大相逕庭。知其所出，決非一書。羅氏跋謂其即采自世說，真大誤也。兩書所言雖未知孰是？然允本司馬氏之黨，師特以疑而殺之，其罪狀原不甚明。否則當已與李豐、夏侯玄等諸所連及者，同夷三族矣。觀允出鎮時，師所與書，其平日交情可知。允既死，師愧對其婦，感念舊勛，因思收養其孤，容或有之，不可謂事所必無。懿父子兄弟殺人之父，亦已多矣！除深仇如：曹爽、王凌、李豐等皆族滅外，其餘亦未嘗因慮其子之報讎，而盡誅其童稚。後來昭殺嵇康，尋亦中悔，未嘗并誅嵇紹也。類書之言，故當存之，以資參考矣。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：會蓋假弔問之名以來，故必涕泣。會止兒亦止，以示不知其父得禍之酷。又令兒少問及朝廷之事者，陽為愚不曉事，不知會之偵己，無所疑懼也。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">政事篇「成帝在石頭」條引許氏譜曰「猛吏部郎」，與此不同。隋志云：「梁有太子中庶子許孟集三卷，錄一卷，亡。」文廷式補晉書藝文志六云：「許孟當作許猛。」</font>
</p>
<p height="0pt" width="2em" align="left">
<font size="4">
<font color="#000000">９王公淵娶諸葛誕女。入室，言語始交，王謂婦曰：「新婦神色卑下，殊不似公休！」婦曰：「大丈夫不能仿佛彥雲，而令婦人比蹤英傑！」</font>
</font>
 <font color="#262626">魏氏春秋曰：「王廣字公淵，王淩子也。有風量才學，名重當世。與傅嘏等論才性同異，行於世。」魏志曰：「廣有志尚學行，淩誅，并死。」臣謂王廣名士，豈以妻父為戲，此言非也。</font>
</p>
<p height="0pt" width="2em" align="left">
<font size="4">
<font color="#000000">１０王經少貧苦，仕至二千石，母語之曰：「汝本寒家子，仕至二千石，此可以止乎！」經不能用。為尚書，助魏，不忠於晉</font>
</font>
 <font color="#C00000">〔一〕</font>
 <font size="4">
<font color="#000000">，被收。涕泣辭母曰：「不從母敕，以至今日！」母都無慼容，語之曰：「為子則孝，為臣則忠。有孝有忠，何負吾邪？」</font>
</font>
 <font color="#C00000">〔二〕</font>
 <font color="#262626">世語曰：「經字彥偉，</font>
 <font color="#C00000">〔三〕</font>
 <font color="#262626">清河人。高貴鄉公之難，王沈、王業馳告文王，經以正直不出。因沈、業申意，後誅經及其母。」晉諸公贊曰：「沈、業將出，呼經，不從，曰：『吾子行矣！』」漢晉春秋曰：「初，曹髦將自討司馬昭，經諫曰：『昔魯昭不忍季氏，敗走失國，為天下笑。今權在其門久矣，朝廷四方，皆為之致死，不顧逆順之理，非一日也。且宿衛空闕，寸刃無有，陛下何所資用？而一旦如此，無乃欲除疾而更深之邪？』髦不聽。後殺經，并及其母。將死，垂泣謝母。母顏色不變，笑而謂曰：『人誰不死，往所以止汝者，恐不得其所也。以此并命，何恨之有？』」干寶晉紀曰：「經正直，不忠於我，故誅之。」按傅暢、干寶所記，則是經實忠貞於魏，而世語既謂其正直，</font>
 <font color="#C00000">〔四〕</font>
 <font color="#262626">復云因沈、業申意，何其相反乎？故二家之言深得之。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「笑而謂曰」「笑」，景宋本及沈本作「哭」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">孫志祖讀書脞錄續編三曰：「陳壽魏志不為王經立傳，而附見於夏侯尚傳末。朱昭芑史糾譏之。志祖案：壽為司馬氏之臣，不能無所回避。其曲筆猶可諒也。宋臨川王義慶作世說時，晉室久移，乃於賢媛篇載經母事而曰：『經助魏，不忠於晉。』此何言歟？夫司馬氏亦魏臣也。經以身殉國，豈得謂之助魏不忠於晉乎？臨川此言，三綱壞矣。」嘉錫案：世說雜采群書，此條出自裴啟語林，見御覽四百四十。「助魏不忠於晉」，亦用語林本文。裴啟晉人，其立言自不得不如此。然云助魏，正是許其以身殉國。云不忠於晉，則其忠於魏可知。微文見意，何損於經？且曰「為子則孝，為臣則忠」，其稱經亦至矣。孫氏此言，似正而實未達文義，殆不足取。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">魏志夏侯玄傳注引晉武帝太始元年詔曰：「故尚書王經，雖身陷法辟，然守志可嘉。門戶湮沒，意常愍之。其賜經孫郎中。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">文選四十七三國名臣序贊曰：「王經字承宗，李注云：「裴松之曰：『經字彥緯』，今云承宗，蓋有二字也。」嘉錫案：今本魏志夏侯尚傳注引世語作「字彥偉」，與此同。而文選集注九十四引陸善經李善注皆作「字彥緯」，當從之。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「魏志高貴鄉公紀注引重經字是也。」又云：「此正直，謂以尚書在直，非忠貞之謂也。因沈、業申意，固是誣善之辭，然孝標誤認正直二字與干寶同解，肆其彈射，亦為失矣。」</font>
</p>
<p height="0pt" width="2em" align="left">
<font size="4">
<font color="#000000">１１山公與嵇、阮一面，契若金蘭。山妻韓氏，覺公與二人異於常交，問公。公曰：「我當年可以為友者，唯此二生耳！」妻曰：「負羈之妻亦親觀狐、趙，意欲窺之，可乎？」他日，二人來，妻勸公止之宿，具酒肉。夜穿墉以視之，達旦忘反。公入曰：「二人何如？」妻曰：「君才致殊不如，正當以識度相友耳。」公曰：「伊輩亦常以我度為勝。」</font>
</font>
 <font color="#C00000">〔一〕</font>
 <font color="#262626">晉陽秋曰：「濤雅素恢達，度量弘遠，心存事外，而與時俛仰。嘗與阮籍、嵇康諸人箸忘言之契。至于群子，屯蹇於世，濤獨保浩然之度。」</font>
 <font color="#C00000">〔二〕</font>
 <font color="#262626">王隱晉書曰：「韓氏有才識，濤未仕時，戲之曰：『忍寒，我當作三公，不知卿堪為夫人不耳？』」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「君才致」景宋本及沈本俱無「才」字。注「雅素」景宋本作「雅量」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「此文全出於竹林七賢論，見全晉文一百三十七引御覽四九，又四百四十四。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：嵇、阮雖以放誕鳴高，然皆狹中不能容物。如康之箕踞不禮鍾會（見簡傲篇），與山濤絕交書自言「不喜俗人，剛疾惡，輕肆直言，遇事輒發」。又幽憤詩曰「惟此褊心，顯明臧否」。皆足見其剛直任性，不合時宜。籍雖至慎，口無臧否（見德行篇）。然能為青白眼，見凡俗之士，輒以白眼對之（見簡傲篇注）。則亦孤僻，好與俗忤。特因畏禍，能銜默不言耳。康卒掇殺身之禍。籍亦僅為司馬昭之狎客，苟全性命而已。濤一見司馬師，便以呂望比之，尤見賞於昭，委以腹心之任，搖尾於姦雄之前，為之功狗。是固能以柔媚處世者，宜其自以為度量勝嵇、阮，必當作三公也。嗚呼！觀於竹林諸人之事，則人之生當亂世而欲身名俱泰，豈不難哉！然士苟能不以富貴為心，則固有辟人辟世，處進退存亡而不失其正者。雖不為山濤，豈無自全之道也歟？嘉錫又案：晉書濤本傳云：「與鍾會、裴秀並申款昵。以二人居勢爭權，濤平心處中，各得其所，而俱無恨焉。鍾會作亂於蜀，文帝將西征，時魏氏諸王公並在鄴。帝謂濤曰：『西偏吾自了之，後事深以委卿。』以本官行軍司馬，給親兵五百人鎮鄴。」夫鍾會之為人，嵇康所不齒，而濤與之款昵，又處會與裴秀交鬨之際，能並得其歡心，豈非以會為司馬氏之子房，而秀亦參謀略，皆昭之寵臣，故曲意交結，相與比周，以希詭遇之獲歟？至為昭居留守之任，以監視魏之王公，儼然以鍾繇、華歆自命。身為人作伍伯，視宗室如囚徒，非權奸之私昵，誰肯任此？與時俯仰是矣。然實身入局中，未嘗心存事外也。通鑑八十四：「帝決意伐吳，賈充、荀勗、馮紞固爭之。帝大怒，充免冠謝罪。僕射山濤退而告人曰：『自非聖人，外寧必有內憂。今釋吳為外懼，豈非筭乎？』」胡注曰：「山濤身為大臣，不昌言於朝，而退以告人，蓋求合於賈充者也。」胡氏此言，深得濤之用心。蓋濤善揣摩時勢，故司馬氏權重，則攘臂以與其逆謀；賈充寵盛，則緘口以避其朋黨。進不廷爭，以免帝怒；退有後言，以結充歡。首鼠兩端，所如輒合。此真所謂心存事外，與時俯仰也。傳言「濤再居選職，每一官缺，輒擬數人，視帝意所欲為先」。其迎合之術，可謂工矣。操是術以往，其取三公，直如俯拾地芥，豈但以度量勝嵇、阮而已乎？</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：嵇、阮諸人，雖屯蹇於世，然如濤浩然之度，則固叔夜之所深羞，而嗣宗之所不屑也。</font>
</p>
<p height="0pt" width="2em" align="left">
<font size="4">
<font color="#000000">１２王渾妻鍾氏生女令淑，</font>
</font>
 <font color="#262626">虞預晉書曰：「渾字玄沖，太原晉陽人，魏司徒昶子。仕至司徒。」</font>
 <font size="4">
<font color="#000000">武子為妹求簡美對而未得。有兵家子，有儁才，欲以妹妻之，乃白母，</font>
</font>
 <font color="#262626">王氏譜曰：「鍾夫人名琰之，太傅繇之孫。」</font>
 <font color="#C00000">〔一〕</font>
 <font size="4">
<font color="#000000">曰：「誠是才者，其地可遺，然要令我見。」武子乃令兵兒與群小雜處，使母帷中察之。既而，母謂武子曰：「如此衣形者，是汝所擬者非邪？」武子曰：「是也。」母曰：「此才足以拔萃，然地寒，不有長年，不得申其才用。觀其形骨，必不壽，不可與婚。」武子從之。兵兒數年果亡。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書云：『字琰，繇曾孫。父徽，黃門郎。』下條亦云曾孫。」</font>
</p>
<p height="0pt" width="2em" align="left">
<font size="4">
<font color="#000000">１３賈充前婦，是李豐女。豐被誅，離婚徙邊。</font>
</font>
 <font color="#262626">婦人集曰：「充妻李氏，名婉字淑文。</font>
 <font color="#C00000">〔一〕</font>
 <font color="#262626">豐誅，徙樂浪。」</font>
 <font size="4">
<font color="#000000">後遇赦得還，充先已取郭配女。</font>
</font>
 <font color="#262626">賈氏譜曰：「郭氏名玉璜，即廣宣君也。」</font>
 <font color="#C00000">〔二〕</font>
 <font size="4">
<font color="#000000">武帝特聽置左右夫人。李氏別住外，不肯還充舍。</font>
</font>
 <font color="#262626">晉諸公贊曰：「世祖踐阼，李氏赦還，而齊獻王妃欲令充遣郭氏，更納其母。充不許，為李氏築宅，而不往來。充母柳氏將亡，充問所欲言者。柳曰：『我教汝迎李新婦尚不肯，安問他事！』」</font>
 <font size="4">
<font color="#000000">郭氏語充：「欲就省李。」充曰：「彼剛介有才氣，卿往不如不去。」</font>
</font>
 <font color="#262626">充別傳曰：「李氏有淑性令才也。」</font>
 <font size="4">
<font color="#000000">郭氏於是盛威儀，多將侍婢。既至，入戶，李氏起迎，郭不覺腳自屈，因跪再拜。既反，語充，充曰：「語卿道何物？」</font>
</font>
 <font color="#C00000">〔三〕</font>
 <font color="#262626">按晉諸公贊曰：「世祖以李豐得罪晉室，又郭氏是太子妃母，無離絕之理，乃下詔勅斷，不得往還。」而王隱晉書亦云：「充既與李絕婚，更取城陽太守郭配女，名槐。李禁錮解，詔充置左右夫人。充母柳亦勅充迎李。槐怒，攘臂責充曰：『刊定律令，為佐命之功，我有其分。李那得與我並？』充乃架屋永年里中以安李。槐晚乃知。充出，輒使人尋充。</font>
 <font color="#C00000">〔四〕</font>
 <font color="#262626">詔許充置左右夫人。充答詔以謙讓不敢當盛禮。」晉贊既云世祖下詔不遣李還，而王隱晉書及充別傳並言詔聽置立左右夫人。充憚郭氏，不敢迎李。三家之說並不同，未詳孰是。然李氏不還，別有餘故，而世說云「自不肯還」，謬矣。且郭槐彊狠，豈能就李而為之拜乎？皆為虛也。</font>
 <font color="#C00000">〔五〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「彊狠」「狠」，景宋本作「很」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：隋書經籍志：梁有晉太傅賈充妻李扶集一卷。是充妻之名扶也。」嘉錫案：李氏名字，劉注引婦人集甚明。婉之與扶，無因致誤。隋志有司徒王渾妻鍾夫人集一卷，此之李扶，疑亦李夫人之誤。下條注「世稱李夫人訓」，可以為證。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案郭氏先封廣城君，病篤改封宜城君。無廣宣之號。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">吳承仕曰：「『語卿道何物』以今語譯之，當云：『我曾告訴你說的是什麼？』何物即什麼，麼即物之聲轉。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：注稱充別傳云云，而上文所引別傳，但有「李氏有淑性令才也」八字，并無此處所述之語。其引王隱晉書，乃兩言「詔充置左右夫人」，文義重複，知「使人尋充」之下，蓋脫去「充別傳曰」四字。然仍無充憚郭氏不敢迎李之事。疑其猶有脫文，或以所敘與王隱書同，故括其詞，不復詳引耳。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">嘉錫案：以注之所引合觀之，三家之言皆是也。晉諸公贊言世祖踐䟭，李氏赦還，當是以泰始元年十二月遇赦。文館詞林六百六十八：西晉武帝即位，改元大赦，詔所謂「自謀反大逆不道已下，在今年十二月七日昧爽以前，皆赦除之」是也。其時充年四十八矣。齊王攸年已十九，李氏女必已為齊王妃。武帝素敬憚攸（見攸傳），故李自樂浪還後，帝以其王妃之母，不便令充離異。充又寵後妻而輕故劍，不肯聽其母之言，遣郭納李。帝亦不欲重違其意，乃調停其間，聽令兩妻並立。此王隱書及充別傳所以言「詔充置左右夫人」也。充既奉詔，其母亦勅充迎李，而郭槐攘臂與之爭。充畏其悍，乃託言「謙讓不敢當盛禮」，為李氏別架屋而不與之同居，猶不敢令郭知之。諸公贊言其不相往來，然王隱書言「槐晚乃知之。充出，輒使人尋充」，則其初之不免密相往來可知也。其後乃奉勅禁斷，不得往還。以為郭氏是太子妃之母，無離絕之理。晉書亦言「郭槐女為太子妃，帝乃下詔，斷如李比，皆不得還」。按之通鑑七十九及后妃傳：充之謀結婚太子，在泰始七年。而冊拜太子妃，則在八年二月，去李氏之還，已六年矣。此必郭氏疑充猶未與李氏絕，乃交通宮掖，求帝下詔，假王言以臨之。所謂李豐得罪晉室者，託詞焉耳。否則此詔何以不下於李氏初還之時，而顧待至六年以後乎？王隱書及沖別傳所言「詔置左右夫人」，與晉諸公贊言「世祖下詔，勅斷往還」，本非一時之事。傅暢與王隱等各記其所聞，雖不相通，而未嘗牴牾。孝標未能細心推勘，乃疑三家之說不同耳。即李氏之不還，雖緣郭槐妒嫉，及有勅禁斷，然二女同居，其志必不相得。當「詔置左右夫人時」，郭固不願與李並，李亦未必願與郭為伍。孝標必以世說云「李自不肯還」為謬，亦非也。今晉書充傳兼采三家及世說，得之矣。由斯以談，武帝感充能為晉為成濟之事，及己之得立為太子，充與有力，其待充乃如慈母之愛嬌子，務順適其意，惟恐不至。既為創匹嫡之制，又寵樹其後妻，斷其結髮之恩，顛倒錯謬，未有如斯之甚者也！晉書何曾傳言曾嘗告其子遵等曰：「國家創業垂統，未嘗聞經國遠圖，惟說平生常事，非貽厥孫謀之道也。」今觀帝之於賈充，不惜以王言綸綍，屢與人床第之事，豈但非經國遠圖而已乎？開國之規模如此，有以知晉祚之不長矣。</font>
</p>
<p height="0pt" width="2em" align="left">
<font size="4">
<font color="#000000">１４賈充妻李氏作女訓，行於世。李氏女，齊獻王妃，郭氏女，惠帝后。充卒，李、郭女各欲令其母合葬，經年不決。賈后廢，李氏乃祔，葬遂定。</font>
</font>
 <font color="#262626">晉諸公贊曰：「李氏有才德，世稱『李夫人訓』者。生女合，</font>
 <font color="#C00000">〔一〕</font>
 <font color="#262626">亦才明，即齊王妃。」婦人集曰：「李氏至樂浪，遺二女典式八篇。」</font>
 <font color="#C00000">〔二〕</font>
 <font color="#262626">王隱晉書曰：「賈后字南風，為趙王所誅。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書四十九充傳云：『李氏生二女：裒、裕。裒一名荃，裕一名濬。』此合字，蓋即荃字之誤。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">文廷式補晉書藝文志四曰：「初學記卷四：『華勝起於晉代，見賈充妻李夫人典戒。云像瑞圖金勝之形，又取像西王母戴勝也。』玉燭寶典卷一引賈充李夫人典誡云：「每見時人月旦，問信（文氏誤作訊）到戶，至花勝交相遺與，為之煩心勞倦。」嘉錫案：兩書作「戒」或「誡」，而此作「式」，未知孰是？疑當作「誡」。世說所言女訓，蓋即此書，文氏分著於錄，非也。</font>
</p>
<p height="0pt" width="2em" align="left">
<font size="4">
<font color="#000000">１５王汝南少無婚，自求郝普女。</font>
</font>
 <font color="#C00000">〔一〕</font>
 <font color="#262626">郝氏譜曰：「普字道匡，太原襄城人。仕至洛陽太守。」</font>
 <font color="#C00000">〔二〕</font>
 <font size="4">
<font color="#000000">司空以其癡，會無婚處，任其意，便許之。</font>
</font>
 <font color="#262626">魏氏志曰：「王昶字文舒，仕至司空。」</font>
 <font size="4">
<font color="#000000">既婚，果有令姿淑德。生東海，遂為王氏母儀。或問汝南何以知之？曰：「嘗見井上取水，舉動容止不失常，未嘗忤觀。以此知之。」</font>
</font>
 <font color="#262626">汝南別傳曰：「襄城郝仲將，</font>
 <font color="#C00000">〔三〕</font>
 <font color="#262626">門至孤陋，非其所偶也。君嘗見其女，便求聘焉。果高朗英邁，母儀冠族。其通識餘裕，皆此類。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「王昶卒時，湛才十一歲，豈能自覓婦耶？」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「襄城不屬太原，洛陽亦無太守，皆有誤字。御覽四百九十引此事，云出郭子，注云：『郝氏，襄城人。父匡，字仲時，一名普，洛陽太守。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：郝氏譜云「普字道匡」，而此稱郝仲將，郭子注又云「匡字仲時」。「時」、「將」二字，必有一誤，以其名匡推之，疑作「時」為是。</font>
</p>
<p height="0pt" width="2em" align="left">
<font size="4">
<font color="#000000">１６王司徒婦，鍾氏女，太傅曾孫，</font>
</font>
 <font color="#262626">王氏譜曰：「夫人，黃門侍郎鍾琰女。」</font>
 <font color="#C00000">〔一〕</font>
 <font size="4">
<font color="#000000">亦有俊才女德。</font>
</font>
 <font color="#262626">婦人集曰：「夫人有文才，其詩賦頌誄行於世。」</font>
 <font color="#C00000">〔二〕</font>
 <font size="4">
<font color="#000000">鍾、郝為娣姒，雅相親重。鍾不以貴陵郝，郝亦不以賤下鍾。東海家內，則郝夫人之法。京陵家內，範鍾夫人之禮。</font>
</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案晉書列女傳：琰父徽，黃門侍郎。三國志：繇孫名見者，曰豫，封列侯；曰駿，嗣為定陵侯；（毓七子，而毓弟會。傳又有兄子峻，蓋即一人。）曰邕；曰毅；曰辿。邕、毅皆隨鍾會死於蜀。徽又一人也。琰是鍾夫人名，此注誤。」程炎震云：「琰當作徽，說見前。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">文廷式晉書藝文志丁部曰：「初學記卷三引鍾夫人詩曰：『冽冽季冬，素雪其霏。』類聚九十二有鍾夫人鶯賦。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">姚振宗隋志考證二十四云：「王汝南者，名湛，字處仲，仕至汝南太守。東海者，湛子承，字安期，東海內史。王司徒名渾，襲父爵，京陵侯湛之兄也。」嘉錫案：姚氏意謂京陵家內，即指渾家也。然上文言「則郝夫人之法」，係舉其子承之家庭。此言「範鍾夫人之禮」，何以獨舉其夫？且渾之官以司徒為重，不應忽稱其世爵。余謂此亦指其子孫襲封者言之也。考晉書渾傳：渾子濟嗣，先渾卒。子卓，字文宣，嗣渾爵，拜給事中。卓名不顯，故世說但稱為京陵侯之家耳。</font>
</p>
<p height="0pt" width="2em" align="left">
<font size="4">
<font color="#000000">１７李平陽，秦州子，</font>
</font>
 <font color="#262626">李重已見。永嘉流人名曰：「康字玄冑，</font>
 <font color="#C00000">〔一〕</font>
 <font color="#262626">江夏人，魏秦州刺史。」</font>
 <font size="4">
<font color="#000000">中夏名士。于時以比王夷甫。孫秀初欲立威權，咸云：「樂令民望不可殺，減李重者又不足殺。」</font>
</font>
 <font color="#262626">晉諸公贊曰：「孫秀字俊忠，琅邪人。初，趙王倫封琅邪，秀給為近職小吏。倫數使秀作書疏，文才稱倫意。倫封趙，秀徙戶為趙人，用為侍郎，信任之。」晉陽秋曰：「倫篡位，秀為中書令，事皆決於秀。為齊王所誅。」</font>
 <font size="4">
<font color="#000000">遂逼重自裁。初，重在家，有人走從門入，出髻中疏示重。重看之色動，入內示其女，女直叫「絕」。了其意，出則自裁。</font>
</font>
 <font color="#C00000">〔二〕</font>
 <font color="#262626">按諸書皆云：「重知趙王倫作亂，有疾不治，遂以致卒。」</font>
 <font color="#C00000">〔三〕</font>
 <font color="#262626">而此書乃言自裁，甚乖謬。且倫、秀兇虐，動加誅夷，欲立威權，自當顯戮，何為逼令自裁？</font>
 <font size="4">
<font color="#000000">此女甚高明，重每咨焉。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案康當作秉，已見前。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「李重之死，本傳云『永康初』，永康止一年，故通鑑繫之元年。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李慈銘云：「案前品藻篇亦有『仰藥自裁』之言。則重之死，當時固有異論。」嘉錫案：品藻篇載李弘度答謝公曰：「趙王篡逆，亡伯雅正，恥處亂朝，遂至仰藥。」孝標於彼注但引晉諸公贊，言「重有疾不治，至於篤甚，卒。」而不言仰藥之是非，顧於此發之，何也？</font>
</p>
<p height="0pt" width="2em" align="left">
<font size="4">
<font color="#000000">１８周浚作安東時，行獵，值暴雨，過汝南李氏。李氏富足，而男子不在。有女名絡秀，聞外有貴人，與一婢於內宰豬羊，作數十人飲食，事事精辦，不聞有人聲。密覘之，獨見一女子，狀貌非常，浚因求為妾。父兄不許。絡秀曰：「門戶殄瘁，何惜一女？若連姻貴族，將來或大益。」父兄從之。</font>
</font>
 <font color="#262626">八王故事曰：「浚字開林，汝南安城人。少有才名。太康初，平吳，自御史中丞出為揚州刺史。元康初，加安東將軍。」</font>
 <font size="4">
<font color="#000000">遂生伯仁兄弟。</font>
</font>
 <font color="#C00000">〔一〕</font>
 <font size="4">
<font color="#000000">絡秀語伯仁等：「我所以屈節為汝家作妾，門戶計耳！</font>
</font>
 <font color="#262626">按周氏譜：「浚取同郡李伯宗女。」此云為妾，妄耳。</font>
 <font size="4">
<font color="#000000">汝若不與吾家作親親者，吾亦不惜餘年。」伯仁等悉從命。由此李氏在世，得方幅齒遇。</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「伯仁死於永昌九年壬午，年五十四。則生於泰始五年己丑。開林若於元康初為安東始納絡秀，伯仁已二十餘歲。此之誣妄，不辨可明。孝標更以譜證之，尤為堅據。晉書乃猶取入列女，誤矣。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「郝氏懿行云：『方幅，當時方言，猶今語云公然也。』世語曰：『王以圍棋為手談。故其在哀制中，祥後客來，方幅會戲。』宋書武三王義季傳云：『本無馳驅中原，方幅爭鋒理。』吳喜傳云：『不欲方幅露其罪惡。』與此皆同。」嘉錫案：此郝氏晉宋書故之說也。其實出於意測，殊非確詁。如世說此條，若解作「由此李氏在世，得公然齒遇」，已不成語。又如周禮宰夫注：「若今時舉孝廉方正。」賈疏云：「方正者，人雖無別行，而有方幅正直者也。」真誥稽神樞第一敘大茅山事云：「至齊初，乃敕句容人王文清仍立此館，號為崇玄。開置堂宇廂廊，殊為方副。」皆不得解為公然也。蓋截木為方，裁帛為幅，皆整齊有度。故六朝人謂凡事之出於光明顯著者為方幅。此言「方幅齒遇」，猶言正當禮遇之也。</font>
</p>
<p height="0pt" width="2em" align="left">
<font size="4">
<font color="#000000">１９陶公少有大志，家酷貧，與母湛氏同居。同郡范逵素知名，舉孝廉，</font>
</font>
 <font color="#262626">逵未詳。</font>
 <font size="4">
<font color="#000000">投侃宿。于時冰雪積日，侃室如懸磬，而逵馬僕甚多。侃母湛氏語侃曰：「汝但出外留客，吾自為計。」湛頭髮委地，下為二髲，</font>
</font>
 <font color="#262626">一作。</font>
 <font size="4">
<font color="#000000">賣得數斛米，斫諸屋柱，悉割半為薪，剉諸薦以為馬草。日夕，遂設精食，從者皆無所乏。</font>
</font>
 <font color="#C00000">〔一〕</font>
 <font size="4">
<font color="#000000">逵既歎其才辯，又深愧其厚意。明旦去，侃追送不已，且百里許。逵曰：「路已遠，君宜還。」侃猶不返，逵曰：「卿可去矣！至洛陽，當相為美談。」侃迺返。逵及洛，遂稱之於羊、顧榮諸人，大獲美譽。</font>
</font>
 <font color="#262626">晉陽秋曰：「侃父丹，娶新淦湛氏女，</font>
 <font color="#C00000">〔二〕</font>
 <font color="#262626">生侃。湛虔恭有智算，以陶氏貧賤，紡績以資給侃，使交結勝己。侃少為尋陽吏，鄱陽孝廉范逵嘗過侃宿，時大雪，侃家無草，湛徹所臥薦剉給。陰截髮，賣以供調。</font>
 <font color="#C00000">〔三〕</font>
 <font color="#262626">逵聞之歎息。逵去，侃追送之。逵曰：『豈欲仕乎？』侃曰：『有仕郡意。』逵曰：『當相談致。』過廬江，向太守張夔稱之。召補吏，舉孝廉，除郎中。時豫章顧榮或責羊曰：『君奈何與小人同輿？』</font>
 <font color="#C00000">〔四〕</font>
 <font color="#262626">曰：『此寒俊也。』」王隱晉書曰：「侃母既截髮供客，聞者歎曰：『非此母不生此子』乃進之於張夔。羊亦簡之。後為十郡中正，舉侃為鄱陽小中正，始得上品也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「侃父丹」下，沈本有「吳揚武將軍」五字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">宋詩紀事五引詩律武庫云：「晉陶侃少時，家貧，有友人見訪，無以致誠。其鄰人頗賢，謂侃曰：『子門有長者車，何不延之，以論當世事？』侃曰：『貧不能備酒醴。』鄰人密於牆頭度以濁酒隻雞，遂成終日之樂。本朝王冀公欽若過其廟題詩云：『九重天闕夢掉臂，黃雞白酒鄰舍恩。』用此事也。」嘉錫案：此不知出何書，疑即因陶母事而傅會。姑識於此，容俟再考。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李詳云：「詳案：晉書列女傳湛氏傳『侃父丹娉為妾』，與晉陽秋異。然云娉，似非妾稱。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">輿地紀勝二十三云：「饒州延賓坊在蕭家巷，世傳為陶侃所居。陶侃傳：孝廉范逵嘗過侃，倉卒無以待。其母乃截髮得雙，以易酒炙。樂飲極歡。故後世以延賓坊名之。又云：陶侃字士行，鄱陽人，後徙居于潯陽。今城中有延賓坊，即其故居也。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「晉書云：『時豫章國郎中令楊，侃州里士也，為鄉論所歸。侃詣之，曰：「易稱『貞固足以幹事』，陶士行是也。」與同乘，見中書郎顧榮』，此注有脫文。」嘉錫案：晉書侃傳云：「時豫章國郎中令楊，侃州里也，為鄉論所歸。侃詣之，曰：『易稱「貞固足以幹事」，陶士行是也。』與同乘，見中書郎顧榮。榮甚奇之。吏部郎溫雅謂曰：『奈何與小人共載。』曰：『此人非凡器也。』」御覽二百六十五引晉書曰：「楊、陶侃共載詣顧榮。州大中正溫雅責與小人共載，曰：『江州名少風俗，卿已不能養成寒儁，且可不毀之。』楊代雅為大中正，舉侃為鄱陽小中正。」其事與今晉書同而文異。職官分紀四十引作王隱晉書，是也。此注所引晉陽秋，初不言羊事，而忽云或責與小人同載，語意突兀。且「豫章顧榮」四字，亦無著落。蓋由宋人妄刪，原文必不如此。</font>
</p>
<p height="0pt" width="2em" align="left">
<font size="4">
<font color="#000000">２０陶公少時，作魚梁吏，嘗以坩䱹餉母。</font>
</font>
 <font color="#C00000">〔一〕</font>
 <font size="4">
<font color="#000000">母封䱹付使，反書責侃曰：「汝為吏，以官物見餉，非唯不益，乃增吾憂也。」</font>
</font>
 <font color="#262626">侃別傳曰：「母湛氏，賢明有法訓。侃在武昌，與佐吏從容飲燕，常有飲限。或勸猶可少進，侃悽然良久曰：『昔年少，曾有酒失，二親見約，故不敢踰限。』及侃丁母憂，在墓下，忽有二客來弔，不哭而退，儀服鮮異，知非常人。遣隨視之，但見雙鶴沖天而去。」幽明錄曰：「陶公在尋陽西南一塞取魚，自謂其池曰鶴門。」按吳司徒孟宗為雷池監，以䱹餉母，母不受。非侃也。疑後人因孟假為此說。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「䱹」景宋本及沈本俱作「鮓」。注「常有飲限」沈本作「飲常有限」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書湛氏傳：『以一坩鮓遺母。』音義：『坩，苦甘反。』玉篇：『坩，口甘切，土器也。』廣韻二十三談：『坩，坩甒，苦甘切。』」又云：「說文：『𩺃，臧魚也。南方謂之䰼，北方謂之𩺃。一曰大魚為𩺃，小魚為䰼。從魚，差省聲。』玉篇：『𩺃，仄下切，藏魚也。鮓同上。』廣韻三十五馬：『鮓，釋名曰：鮓葅也。以鹽米釀魚以為葅，側下切。』</font>
</p>
<p height="0pt" width="2em" align="left">
<font color="#262626">御覽八百三十四謝玄與兄書：『昨日疏成後出釣，手所獲魚，以為二坩鮓，今奉送。』又八百六十二與婦書略同。并據全晉文八十三。」</font>
</p>
<p height="0pt" width="2em" align="left">
<font color="#262626">緯略一云：「謝玄與妹書曰：『昨出釣獲魚，以為三坩鮓，今奉送。』亦用坩字。說文曰：『鮓，藏魚也。』坩音龕。纂文曰：『大坩為坊。』東宮舊事曰：『白坩五枚。』」嘉錫案：謝玄語見御覽八百六十二作與婦書。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「孟宗事見孝子傳，御覽六十五雷水部引之。」</font>
</p>
<p height="0pt" width="2em" align="left">
<font color="#262626">類聚七十二引列女後傳曰：「吳光祿勳孟宗為監魚池司馬。罷職，道作兩器鮓以歸奉母。母怒之曰：『吾老，為母戒言，唯聽飲彼水，何吾言之不從也？』宗曰：『於道作之，非池魚也。』母曰：『汝為主魚吏，而獲鮓以歸，豈可家至戶告耶？』乃還鮓於宗。宗伏，謝罪，遂沈鮓於江。」嘉錫案：此注作雷池監，而列女後傳作監魚池司馬，彼此不同。三國志孫皓傳：「建衡三年，司空孟仁卒。」注引吳錄曰：「仁字恭武，江夏人也。本名宗，避皓字易焉。除為鹽池司馬。自能結網，手以捕魚，作鮓寄母。母因以還之曰：『汝為魚官，而以鮓寄我，非遠嫌也。』」「鹽」疑當作「監」，以形近致誤。</font>
</p>
<p height="0pt" width="2em" align="left">
<font size="4">
<font color="#000000">２１桓宣武平蜀，以李勢妹為妾，</font>
</font>
 <font color="#C00000">〔一〕</font>
 <font size="4">
<font color="#000000">甚有寵，常著齋後。主始不知，既聞，與數十婢拔白刃襲之。</font>
</font>
 <font color="#262626">續晉陽秋曰：「溫尚明帝女南康長公主。」</font>
 <font size="4">
<font color="#000000">正值李梳頭，髮委藉地，膚色玉曜，不為動容。徐曰：「國破家亡，無心至此。今日若能見殺，乃是本懷。」主慚而退。</font>
</font>
 <font color="#262626">妒記曰：「溫平蜀，以李勢女為妾，郡主兇妒，不即知之。後知，乃拔刃往李所，因欲斫之。見李在窗梳頭，姿貌端麗，徐徐結髮，斂手向主，神色閑正，辭甚悽惋。主於是擲刀前抱之曰：『阿子，</font>
 <font color="#C00000">〔二〕</font>
 <font color="#262626">我見汝亦憐，何況老奴。』遂善之。」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「御覽一百五十四引妹作女。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">宋書五行志二曰：「晉穆帝升平中，童子輩忽歌於道，曰阿子聞。曲終輒曰：『阿子，汝聞不？』無幾，穆帝崩。太后哭曰：『阿子，汝聞不？』」嘉錫案：據此，則「阿子」乃晉人呼兒女之詞。蓋公主憐愛李勢妹，以兒女子畜之，呼為「阿子」者，親之也：類聚十八引妒記作「阿姊」者，非。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">敦煌本殘類書第二種曰：「桓宣武平蜀以李勢女為妾，甚有寵，私置之後齋。公主初不知，既聞，領數十婢將棒襲之。正值李梳頭，髮委藉地，姿貌絕麗，膚色玉曜，不為動容。徐下地結髮，歛手而言曰：『國破家亡，父母屠□，偷存旦暮，無心以生。今日若能見殺，實愜本懷。』主乃擲刀杖，泣而前抱之曰：『我見汝尚憐愛，心神悽愴，何況賊種老奴耶！』因厚禮相遇。」與此事同而加詳。羅叔言先生跋，疑其即采自世說。今本經宋人改訂，自不能無差異。嘉錫案：余嘗以唐寫本世說與宋本校，知宋人所刪者，劉孝標注耳。其臨川正文，但偶有三數字不同，未有刊削如此者。類書蓋別有所本，非采自世說也。然其敘事詳贍，過於世說及妒記矣。</font>
</p>
<p height="0pt" width="2em" align="left">
<font size="4">
<font color="#000000">２２庾玉臺，希之弟也。希誅，將戮玉臺。</font>
</font>
 <font color="#262626">希已見。玉臺，庾友小字。庾氏譜曰：「友字惠彥，司空冰第三子。歷中書郎、東陽太守。」</font>
 <font size="4">
<font color="#000000">玉臺子婦，宣武弟桓豁女也。</font>
</font>
 <font color="#262626">庾氏譜曰：「友字弘之，長子宣，娶宣武弟桓豁之女，</font>
 <font color="#C00000">〔一〕</font>
 <font color="#262626">字女幼。」</font>
 <font size="4">
<font color="#000000">徒跣求進，閽禁不內。女厲聲曰：「是何小人？我伯父門，不聽我前！」因突入，號泣請曰：「庾玉臺常因人腳短三寸，當復能作賊不？」宣武笑曰：「婿故自急。」</font>
</font>
 <font color="#C00000">〔二〕</font>
 <font size="4">
<font color="#000000">遂原玉臺一門。</font>
</font>
 <font color="#262626">中興書曰：「桓溫殺庾希弟倩，希聞難而逃，希弟友當伏誅。子婦桓氏女，請溫，得宥。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「請溫得宥」沈本作「訴」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：晉書庾冰傳作桓祕女。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：友若不獲赦，則宣亦當從坐。故曰「婿故自急」。</font>
</p>
<p height="0pt" width="2em" align="left">
<font size="4">
<font color="#000000">２３謝公夫人幃諸婢，使在前作伎，使太傅暫見，便下幃。太傅索更開，夫人云：「恐傷盛德。」</font>
</font>
 <font color="#C00000">〔一〕</font>
 <font color="#262626">劉夫人已見。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">類聚三十五引妒記曰：「謝太傅劉夫人，不令公有別房。公既深好聲樂，後遂頗欲立妓妾。兄子外生等微達此旨，共問訊劉夫人，因方便稱關雎螽斯有不忌之德。夫人知以諷己，乃問：『誰撰此詩？』答云：『周公。』夫人曰：『周公是男子，相為爾，若使周姥撰詩，當無此也。』」嘉錫案：自古未聞有以關雎螽斯為周公撰者。謝氏子弟不應發此無稽之言。且夫人為真長之妹，孫綽就謝公宿，言至款雜，夫人謂「亡兄門未有此客」（見輕詆篇）。何至出辭鄙倍如此？疑是時人造作此言，以為戲笑耳。然亦可見其以妒得名，乃有此等傳說矣。</font>
</p>
<p height="0pt" width="2em" align="left">
<font size="4">
<font color="#000000">２４桓車騎不好箸新衣。浴後，婦故送新衣與。</font>
</font>
 <font color="#262626">桓氏譜曰：「沖娶琅耶王恬女，字女宗。」</font>
 <font color="#C00000">〔一〕</font>
 <font size="4">
<font color="#000000">車騎大怒，催使持去。婦更持還，傳語云：「衣不經新，何由而故？」桓公大笑，箸之。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：仇隙篇注引桓氏譜又曰：「桓沖後娶潁川庾蔑女，字姚。」此條所記之婦，不知是王是庾也。</font>
</p>
<p height="0pt" width="2em" align="left">
<font size="4">
<font color="#000000">２５王右軍郗夫人謂二弟司空、中郎曰：</font>
</font>
 <font color="#262626">司空愔已見。郗曇別傳曰：「曇字重熙，鑒少子。性韻方質，和正沈簡。累遷丹陽尹、北中郎將、徐、兗二州刺史。」</font>
 <font size="4">
<font color="#000000">「王家見二謝，</font>
</font>
 <font color="#C00000">〔一〕</font>
 <font size="4">
<font color="#000000">傾筐倒庋；</font>
</font>
 <font color="#262626">二謝：安、萬。</font>
 <font size="4">
<font color="#000000">見汝輩來，平平爾。汝可無煩復往。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「倒庋」「庋」，景宋本及沈本作「屣」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：此王家乃指其夫右軍。</font>
</p>
<p height="0pt" width="2em" align="left">
<font size="4">
<font color="#000000">２６王凝之謝夫人既往王氏，大薄凝之。既還謝家，意大不說。太傅慰釋之曰：「王郎，逸少之子，人材亦不惡，汝何以恨乃爾？」答曰：「一門叔父，則有阿大、中郎。</font>
</font>
 <font color="#C00000">〔一〕</font>
 <font size="4">
<font color="#000000">群從兄弟，則有封、胡、遏、末。</font>
</font>
 <font color="#C00000">〔二〕</font>
 <font color="#262626">封胡，謝韶小字。遏末，謝淵小字。韶字穆度，萬子，車騎司馬。淵字叔度，奕第二子，義興太守。時人稱其尤彥秀者。或曰封、胡、遏、末。封謂朗，</font>
 <font color="#C00000">〔三〕</font>
 <font color="#262626">遏謂玄，末謂韶，朗玄淵，一作胡謂淵，遏謂玄，末謂韶也。</font>
 <font size="4">
<font color="#000000">不意天壤之中，乃有王郎！」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「乃」景宋本作「迺」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「中郎，謝萬。阿大不知何指，當即謂安。」嘉錫案：道韞不應面呼安為阿大，疑是謝尚耳。尚父鯤，只生尚一人，故稱阿大。安兄弟六人，見紕漏篇注。大兄奕，次兄據，均見言語篇及注。則安乃第三，非大也。其於叔父獨不及安者，尊者之前，不敢斥言之也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案晉書謝萬傳作封、胡、羯、末。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李慈銘云：「案此處封謂下脫韶胡謂三字。韶玄朗三字誤衍，當作『封謂韶，胡謂朗，遏謂玄，末謂淵』。晉書謝萬傳可證。彼淵作川，唐人避高祖諱。又案一作下脫封謂朗三字，以文義推之可知。」程炎震云：「晉書七十九謝萬傳及九十六列女傳作『封、胡、羯、末』。又云『封謂謝韶，胡謂謝朗，羯謂謝玄，末謂謝川』。按川即淵，唐人避諱改。」</font>
</p>
<p height="0pt" width="2em" align="left">
<font color="#262626">陸龜蒙甫里集八自注云：「羯，謝玄小字。末，謝川小字。」與晉書合。嘉錫案：傷逝篇云：「王東亭聞謝喪，往哭，不執末婢手而出。」注云：「末婢，謝琰小字。」則末當即謝琰。孝標此注乃謂「遏末，謝淵小字」。晉書亦謂末是謝淵，淵與琰為從父兄弟，不應小字同用末字，其誤必矣。</font>
</p>
<p height="0pt" width="2em" align="left">
<font size="4">
<font color="#000000">２７韓康伯母，隱古几毀壞，卞鞠見几惡，欲易之。</font>
</font>
 <font color="#262626">鞠，卞範之。母之外孫也。</font>
 <font size="4">
<font color="#000000">答曰：「我若不隱此，汝何以得見古物？」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：晉書範之傳云：「玄僣位，以範之為侍中，封臨汝縣公。玄既奢侈無度，範之亦盛營館第，自以佐命元勳，深懷矜伐，以富貴驕人。」然則範之為人，蓋習於奢靡，平生服用，必力求新異，韓母言不因己不得見古物，蓋譏之也。</font>
</p>
<p height="0pt" width="2em" align="left">
<font size="4">
<font color="#000000">２８王江州夫人語謝遏曰：「汝何以都不復進，</font>
</font>
 <font color="#262626">夫人，玄之妹。</font>
 <font size="4">
<font color="#000000">為是塵務經心，天分有限。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：王江州即凝之，夫人即謝道韞。後條明云「謝遏絕重其姊」。御覽八百二十四引有謝玄與姊書，則道韞是姊，非妹。況其言為爾汝之辭，直相誡勵，亦非所以對兄。妹字決為傳寫之誤無疑。</font>
</p>
<p height="0pt" width="2em" align="left">
<font size="4">
<font color="#000000">２９郗嘉賓喪，婦兄弟欲迎妹還，終不肯歸。</font>
</font>
 <font color="#262626">郗氏譜曰：「超娶汝南周閔女，名馬頭。」</font>
 <font size="4">
<font color="#000000">曰：「生縱不得與郗郎同室，死寧不同穴！」</font>
</font>
 <font color="#262626">毛詩曰：「穀則異室，死則同穴。」鄭玄注曰：「穴謂壙中墟也。」</font>
</p>
<p height="0pt" width="2em" align="left">
<font size="4">
<font color="#000000">３０謝遏絕重其姊，張玄常稱其妹，欲以敵之。有濟尼者，並遊張、謝二家。人問其優劣？答曰：「王夫人神情散朗，故有林下風氣。顧家婦清心玉映，自是閨房之秀。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：林下，謂竹林名士也。賞譽篇曰：「林下諸賢，各有儁才子」是其證。此言王夫人雖巾幗，而有名士之風，言顧不如王。晉書列女傳所載道韞事蹟，如施青綾步障為小郎解圍，嫠居後見劉柳與之談議，皆足見其神情之散朗，非復尋常閨房中人舉動。類聚八十八引其擬嵇中散詩曰：「遙望山上松，隆冬不能彫。願想遊下憩，瞻彼萬仞條。騰躍不能升，頓足俟王喬。時哉不我與，大運所飄颻。」居然有論養生服石髓之意，此亦林下風氣之一端也。道韞以一女子而有林下風氣，足見其為女中名士。至稱顧家婦為閨房之秀，不過婦人中之秀出者而已。不言其優劣，而高下自見，此晉人措詞妙處。</font>
</p>
<p height="0pt" width="2em" align="left">
<font size="4">
<font color="#000000">３１王尚書惠嘗看王右軍夫人，</font>
</font>
 <font color="#C00000">〔一〕</font>
 <font color="#262626">宋書曰：「惠字令明，瑯邪人。歷吏部尚書，贈太常卿。」</font>
 <font size="4">
<font color="#000000">問：「眼耳未覺惡不？」</font>
</font>
 <font color="#262626">婦人集載謝表曰：「妾年九十，孤骸獨存，願蒙哀矜，賜其鞠養。」</font>
 <font color="#C00000">〔二〕</font>
 <font size="4">
<font color="#000000">答曰：「髮白齒落，屬乎形骸；至於眼耳，關於神明，那可便與人隔？」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「王惠，劭之孫，導之曾孫，右軍孫行也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：真誥闡幽微篇注云：「逸少昇平五年辛酉歲亡，年五十九。」夫人若與右軍年相上下，則其九十歲當在太元十七年前後。然王凝之至隆安三年五月始為孫恩所害，夫人上此表時，若凝之猶在，則不應云孤骸獨存。夫人為郗愔之姊，愔以太元九年卒，年七十二。夫人蓋較愔僅大二三歲，則其九十歲時，正當隆安三四年間，其諸子死亡殆盡，朝廷憫凝之歿於王事，故賜其母以鞠養也。</font>
</p>
<p height="0pt" width="2em" align="left">
<font size="4">
<font color="#000000">３２韓康伯母殷，隨孫繪之之衡陽，</font>
</font>
 <font color="#262626">韓氏譜曰：「繪之字季倫。父康伯，太常卿。繪之仕至衡陽太守。」</font>
 <font size="4">
<font color="#000000">於闔廬洲中逢桓南郡。卞鞠是其外孫，時來問訊。謂鞠曰：「我不死，見此豎二世作賊！」在衡陽數年，繪之遇桓景真之難也，</font>
</font>
 <font color="#C00000">〔一〕</font>
 <font color="#262626">續晉陽秋曰：「桓亮字景真，大司馬溫之孫。父濟，給事中。叔父玄，篡逆見誅。亮聚眾於長沙，自號湘州刺史。殺太宰甄恭、衡陽前太守韓繪之等十餘人。為劉毅軍人郭珍斬之。」</font>
 <font color="#C00000">〔二〕</font>
 <font size="4">
<font color="#000000">殷撫屍哭曰：「汝父昔罷豫章，徵書朝至夕發。汝去郡邑數年，為物不得動，遂及於難，夫復何言？」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「桓亮之難，在義熙元年乙巳，距永和十二年殷浩歿時，整五十年。浩卒年五十二。康伯之母如是浩姊，年當百餘；如是浩妹，亦九十餘矣。」嘉錫案：晉書韓伯傳第云母殷氏，舅殷浩，不言是浩姊或妹。建康實錄九云：「太元五年八月，太常韓伯卒。伯母殷浩姊，伯早孤，卒時年四十九。」以此推之，康伯當生於咸和七年壬辰，下至義熙元年乙巳繪之死時，首尾七十四年。其母為殷浩之姊，生康伯時，年當三十餘，至此固已百餘歲矣。又案：闔廬洲不知所在，遍考地理書未見。晉書安帝紀：隆安二年七月，王恭、庾楷、殷仲堪、桓玄、楊佺期等舉兵反。九月輔國將軍劉牢之擊敗恭，收送京師，斬之。玄等走尋陽。通鑑一百十云：「冬十月，仲堪自燕湖南歸，玄等狼狽西還，追仲堪，至尋陽及之。壬午，盟于尋陽。朝廷深憚之，以荊州還仲堪，優詔慰諭，仲堪等乃受詔，各還所鎮。玄乃屯於夏口，引始安太守濟陰卞範之以為謀主。」世說言康伯母隨孫繪之之衡陽，逢桓玄，必是由建康赴任，遇之於道中。又言卞鞠時來問訊，知在範之已為玄長史之後。然則闔廬洲必在大江之中，去夏口不遠。考影宋本寰宇記一百十三曰：「興國軍永興縣闔閭山，在州東四百七十里，（興國軍本屬鄂州，故言在州東。）在縣之北。史記云：「闔閭九年，子胥伐楚。」吳越春秋云：「子胥將兵破楚，掘平王之墓，屯軍城於此山。」御覽四十八地部有闔閭山，引武昌記曰：「昔闔閭與伍子胥屯眾於此山為城，故曰闔閭山。」輿地廣記二十五云：「永興縣有闔閭山，吳王闔閭與楚相持屯此。」此雖皆只言闔閭山而不言洲，然宋之興國軍即晉之陽新縣，其東北濱大江。夏口在武昌郡，自尋陽泝江至武昌，中途必過陽新。闔廬洲蓋即在闔閭山下。玄方由尋陽退屯夏口，故康伯母遇之於此。此洲所以不見紀載者，殆已沈沒，或變為陸地，與岸相連矣。範之事見寵禮篇注。晉書附桓玄傳云：「範之為始安太守，桓玄少與之遊。及玄為江州，引為長史，委以心膂之任，潛謀密計，莫不決之。後玄將為篡亂，範之與殷仲文陰撰策命。玄平，斬於江陵。」方康伯母遇之江中時，範之正從玄作亂，而韓母乃面斥玄為賊，蓋欲以訓戒之也。惜乎範之不能從其外祖母之言，終與逆賊同死，負母意矣。晉之士大夫感溫之恩，多黨附桓氏。母以一婦人獨名其父子作賊，雖是銜其兄浩被廢之讎，然詞嚴義正，能明於順逆，可不謂賢歟？</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案太宰下當有脫字。」又云：「案郭珍，桓玄傳作郭彌。」</font>
</p>
<span id="filepos0001585793"></span>
<p height="0pt" width="0pt" align="left">
<font size="4">
<font color="#385623">術解第二十</font>
</font>
</p>
<p height="0pt" width="2em" align="left">
<font size="4">
<font color="#000000">１荀勖善解音聲，時論謂之闇解。遂調律呂，正雅樂。每至正會，殿庭作樂，自調宮商，無不諧韻。阮咸妙賞，時謂神解。</font>
</font>
 <font color="#C00000">〔一〕</font>
 <font size="4">
<font color="#000000">每公會作樂，而心謂之不調。既無一言直勖，意忌之，</font>
</font>
 <font color="#C00000">〔二〕</font>
 <font size="4">
<font color="#000000">遂出阮為始平太守。後有一田父耕於野，得周時玉尺，便是天下正尺。荀試以校己所治鐘鼓、金石、絲竹，皆覺短一黍，於是伏阮神識。</font>
</font>
 <font color="#C00000">〔三〕</font>
 <font color="#262626">晉後略曰：「鐘律之器，自周之未廢，而漢成、哀之間，諸儒修而治之。至後漢末，復隳矣。</font>
 <font color="#C00000">〔四〕</font>
 <font color="#262626">魏氏使協律知音者杜夔造之，不能考之典禮，徒依于時絲管之聲、時之尺寸而制之，甚乖失禮度。於是世祖命中書監荀勖依典制，定鐘律。既鑄律管，募求古器，得周時玉律數枚，比之不差。又諸郡舍倉庫，或有漢時故鐘，以律命之，皆不叩而應，聲響韻合，又若俱成。」晉諸公贊曰：「律成，散騎侍郎阮咸謂『勖所造聲高、高則悲。夫亡國之音哀以思，其民困。今聲不合雅，懼非德政中和之音，必是古今尺有長短所致。然今鐘磬是魏時杜夔所造，不與勖律相應，音聲舒雅，而久不知夔所造，</font>
 <font color="#C00000">〔五〕</font>
 <font color="#262626">時人為之，不足改易。』勖性自矜，乃因事左遷咸為始平太守，而病卒。後得地中古銅尺，校度勖今尺，短四分，方明咸果解音，然無能正者。」干寶晉紀曰：「荀勖始造正德大象之舞，以魏杜夔所制律呂，校大樂本音不和。</font>
 <font color="#C00000">〔六〕</font>
 <font color="#262626">後漢至魏，尺長於古四分有餘，而夔據之，是以失韻。乃依周禮，積粟以起度量，以度古器，符于本銘，遂以為式，用之郊廟。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">通典一百四十四曰：「阮咸，亦秦琵琶也，而項長過於今制，列十有三柱。武太后時，蜀人蒯朗於古墓中得之。晉竹林七賢圖阮咸所彈與此類同，因謂之『阮咸』。咸世實以善琵琶知音律稱。」又自注曰：「蒯朗初得銅者，時莫有識之。太常少卿元行沖曰：『此阮咸所造。』乃令匠人改以木為之，聲甚清雅。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案直下疑當重一勖字。謂咸無一言直勖，故勖忌之也。又案直同值，遇也。謂咸遭勖意忌也。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「晉書樂志云『出咸為始平相』，誤。又云：『於此伏咸之妙，復徵咸歸。』」又云：「晉書律歷志云：『後始平掘地得古銅尺，歲久欲腐，不知何代所出，果長勖尺四分。』又史臣案云：『又漢章帝時，零陵文學史奚景於泠道舜祠下得玉律，度以為尺，相傳謂之漢官尺。以校荀勖尺，勖尺短四分。漢官、始平兩尺度同。』又云：『文選注引晉諸公贊作「中護軍長史阮咸」。』」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">李慈銘云：「案墮，有徒規徒可二反。作隳者俗謬。」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">李慈銘云：「案不知疑當作不如，謂勖所造不如夔也。」又「案此當以舒雅讀句，其聲舒雅，而人不知是夔所造。蓋勖未曾製鐘磬，猶是夔所為也。」</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">李慈銘云：「案本音當作八音。晉書律歷志、宋書律志俱作八音。」</font>
</p>
<p height="0pt" width="2em" align="left">
<font size="4">
<font color="#000000">２荀勖嘗在晉武帝坐上食筍進飯，謂在坐人曰：「此是勞薪炊也。」坐者未之信，密遣問之，實用故車腳。</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">隋書王劭傳劭上表請變火曰：「昔師曠食飯，云是勞薪所爨。晉平公使視之，果然車輞。」</font>
</p>
<p height="0pt" width="2em" align="left">
<font size="4">
<font color="#000000">３人有相羊祜父墓，後應出受命君。祜惡其言，遂掘斷墓後，以壞其勢。相者立視之曰：「猶應出折臂三公。」俄而祜墜馬折臂，位果至公。</font>
</font>
 <font color="#262626">幽明錄曰：「羊祜工騎乘。有一兒五六歲，端明可喜。掘墓之後，兒即亡。羊時為襄陽都督，因盤馬落地，遂折臂。于時士林咸歎其忠誠。」</font>
</p>
<p height="0pt" width="2em" align="left">
<font size="4">
<font color="#000000">４王武子善解馬性。嘗乘一馬，箸連錢障泥。前有水，終日不肯渡。</font>
</font>
 <font color="#C00000">〔一〕</font>
 <font size="4">
<font color="#000000">王云：「此必是惜障泥。」使人解去，便徑渡。</font>
</font>
 <font color="#262626">語林曰：「武子性愛馬，亦甚別之。故杜預道『王武子有馬癖，和長輿有錢癖。』武帝問杜預：『卿有何癖？』對曰：『臣有左傳癖。』」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「武帝問杜預」景宋本及沈本無「杜」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「連錢，晉書濟傳作連乾。御覽三百五十九引同。」又云：「終日不肯渡，御覽引無日字，是也。」</font>
</p>
<p height="0pt" width="2em" align="left">
<font size="4">
<font color="#000000">５陳述為大將軍掾，甚見愛重。及亡，郭璞往哭之，甚哀，乃呼曰：「嗣祖，焉知非福！」俄而大將軍作亂，如其所言。</font>
</font>
 <font color="#262626">陳氏譜曰：「述字嗣祖，潁川許昌人。有美名。」</font>
</p>
<p height="0pt" width="2em" align="left">
<font size="4">
<font color="#000000">６晉明帝解占冢宅，聞郭璞為人葬，帝微服往看。因問主人：「何以葬龍角？此法當滅族！」主人曰：「郭云：『此葬龍耳，不出三年，當致天子。』」帝問：「為是出天子邪？」答曰：「非出天子，能致天子問耳。」</font>
</font>
 <font color="#C00000">〔一〕</font>
 <font color="#262626">青鳥子相冢書曰：「葬龍之角，暴富貴，後當滅門。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「青鳥子相冢書」「鳥」，宋本作「烏」。</font>
</p>
<p height="0pt" width="2em" align="left">
<font size="4">
<font color="#000000">７郭景純過江，居于暨陽，</font>
</font>
 <font color="#C00000">〔一〕</font>
 <font size="4">
<font color="#000000">墓去水不盈百步，時人以為近水。景純曰：「將當為陸。」</font>
</font>
 <font color="#262626">璞別傳曰：「璞少好經術，明解卜筮。永嘉中，海內將亂，璞投策歎曰：『黔黎將同異類矣！』便結親暱十餘家，南渡江，居於暨陽。」</font>
 <font size="4">
<font color="#000000">今沙漲，去墓數十里皆為桑田。其詩曰：「北阜烈烈，巨海混混；壘壘三墳，唯母與昆。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「永嘉中」「中」，沈本作「末」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案暨陽，晉屬毗陵郡，即今常州府江陰縣。」</font>
</p>
<p height="0pt" width="2em" align="left">
<font color="#262626">寰宇記九十二江陰縣條下曰：「郭璞宅在黃山北長廣村，去縣七里，吳時烽火之所也。」</font>
</p>
<p height="0pt" width="2em" align="left">
<font color="#262626">日知錄三十一曰：「晉書郭璞傳：『璞以母憂去職，卜葬地于暨陽，去水百步許。人以近水為言，璞曰：「當即為陸矣。」其後沙漲，去墓數十里皆為桑田。』王惲集乃云：『金山西北大江中，亂石閒有叢薄，鴉鵲棲集，為郭璞墓。』按史文元謂去水百步許，不在大江之中。且當時即已沙漲為田，而暨陽在今江陰縣界，不在京口，又所葬者璞之母，而非璞也。世之所傳皆誤。」顧氏自注云：「世說載璞詩曰：『壘壘三墳，惟母與昆。』則璞又有二兄同葬。」嘉錫案：王象之輿地紀勝九江陰軍古跡條下曰：「今父老云：申港八里許，有郭璞母墓。」象之此說，尚與史合。而其卷七鎮江府景物條云：「金山前有三島，號『石牌』，稱郭璞墓。」則又與俗傳相合。周必大奏事錄曰：「金山龍游寺山門，借石門山為案，乃焦山三石峰耳。其外小山，稍有樹木，而鳥雀不棲者，世傳為郭璞墓。」又二老堂雜誌五記鎮江府金山曰：「山在京口江心，號龍遊寺，南朝謂之浮玉山。別有小島，相傳為郭璞墓，大水不能沒，下元水府亦在此。」必大此二條皆不免惑於世俗訛傳。然亦可見其說已盛傳於宋，不始於王惲也。</font>
</p>
<p height="0pt" width="2em" align="left">
<font size="4">
<font color="#000000">８王丞相令郭璞試作一卦，</font>
</font>
 <font color="#C00000">〔一〕</font>
 <font size="4">
<font color="#000000">卦成，郭意色甚惡，云：「公有震厄！」王問：「有可消伏理不？」郭曰：「命駕西出數里，得一柏樹，截斷如公長，置床上常寢處，災可消矣。」王從其語。數日中，果震柏粉碎，子弟皆稱慶。</font>
</font>
 <font color="#262626">王隱晉書曰：「璞消災轉禍，扶厄擇勝，時人咸言京、管不及。」</font>
 <font size="4">
<font color="#000000">大將軍云：「君乃復委罪於樹木。」</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書璞傳云：『時參王導軍事。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">南史張裕傳曰：「初裕曾祖澄當葬父，郭璞為占墓地曰：『葬某處，年過百歲，位至三司，而子孫不蕃。某處，年幾減半，位裁卿校，而累世貴顯。』澄乃葬其劣處。位光祿，年六十四而亡。其子孫遂昌云。」嘉錫案：合世說所載上二事觀之，則璞在當時，必以卜葬相冢墓著盛名，故有此等傳說。後世以葬書託之於璞，非無因也。又案：御覽九百五十四引幽明錄，與此略同，惟無王大將軍語。幽明錄亦義慶所著也。</font>
</p>
<p height="0pt" width="2em" align="left">
<font size="4">
<font color="#000000">９桓公有主簿善別酒，有酒輒令先嘗。好者謂「青州從事」，惡者謂「平原督郵」。青州有齊郡，平原有鬲縣。「從事」言「到臍」，</font>
</font>
 <font color="#C00000">〔一〕</font>
 <font size="4">
<font color="#000000">「督郵」言在「鬲上住」。</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：臍古亦作齊，莊子達生篇：『與齊俱入。』釋文：『司馬云：「齊，回水，如磨齊也。」』史記封禪書：『祠天齊淵。』索隱：『臨淄城南有天齊泉，言如天之腹齊也。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">任淵山谷內集注一引至「平原督郵」止。以下作注云「青州有齊郡」云云。「言到臍」作「謂到齊下」，「言在鬲上住」作「謂到鬲上住也」。今本誤作大字，混入正文。</font>
</p>
<p height="0pt" width="2em" align="left">
<font size="4">
<font color="#000000">１０郗愔信道甚精勤，</font>
</font>
 <font color="#C00000">〔一〕</font>
 <font size="4">
<font color="#000000">常患腹內惡，諸醫不可療。聞于法開有名，</font>
</font>
 <font color="#C00000">〔二〕</font>
 <font size="4">
<font color="#000000">往迎之。既來，便脈云：「君侯所患，正是精進太過所致耳。」合一劑湯與之。一服，即大下，去數段許紙如拳大；剖看，乃先所服符也。</font>
</font>
 <font color="#C00000">〔三〕</font>
 <font color="#262626">晉書曰：「法開善醫術，嘗行，莫投主人，妻產，</font>
 <font color="#C00000">〔四〕</font>
 <font color="#262626">而兒積日不墮。法開曰：『此易治耳。』殺一肥羊，食十餘臠而針之。須臾兒下，羊膋裹兒出。其精妙如此。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「郗愔奉天師道，見後排調篇『二郗奉道』條。」</font>
</p>
<p height="0pt" width="2em" align="left">
<font color="#262626">御覽六百六十六引太平經曰：「郗愔字方回，高平金鄉人。為晉鎮軍將軍。心尚道法，密自遵行。善隸書，與右軍相埒。手自起寫道經，將盈百卷。於今多有在者。」排調篇注引中興書曰：「郗愔及弟曇，奉天師道。」晉書愔附父鑒傳云：「與姊夫王羲之、高士許恂並有邁世之風。俱棲心絕穀，修黃、老之術。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">隋書經籍志有議論備豫方一卷，于法開撰。高僧傳四于法開傳曰：「晉升平五年，孝宗有疾，開視脈，知不起，不肯復入。康獻后令曰：『帝小不佳，昨呼于公視脈，但到門不前，種種辭憚，宜收付廷尉。』俄而帝崩，獲免。」嘉錫案：此可見法開視脈之精。</font>
</p>
<p height="0pt" width="2em" align="left">
<font color="#262626">文廷式純常子枝語卷十四云：「魏、晉沙門皆依師為姓。余以僧傳攷之：于法蘭高陽人。于道邃燉煌人。于法開不知何許人，然事蘭公為弟子，則從師姓也。其姓于，未知何本。竊意其師必于闐國人，以國為姓，文不具耳。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">真誥運象篇有九月六日夕紫微夫人喻作示許長史并與同學詩，注云：「同學，謂郗方回也。」又有九月九日紫微夫人喻作因許示郗詩注云：「郗猶是方回也。」嘉錫案：許長史名謐，一名穆，即道士許邁之弟。邁事附見晉書王羲之傳。真誥稱愔為同學，是愔已入道受籙，同於道士。而許穆又示以神仙之詩，將謂飛升可望，固宜其信道精勤矣。嘉錫又案：魏志張魯傳注引典略，謂太平道及五斗米道皆教病人叩頭思過，因以符水飲之。甄命授亦云：「若翻然奉張陵道者，我當與其一符使服之。如此，必愈而豁矣。」是奉天師道者，皆以符水治病。然亦有無病服符者。真誥協昌期篇有「明堂內經開心辟妄符」：用開日旦朱書，再拜服之，一月三服。郗愔所服，蓋此類也。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">李慈銘云：「案投下有脫字。嘉泰會稽志作『嘗旅行，莫投主人，其家妻產』。」</font>
</p>
<p height="0pt" width="2em" align="left">
<font size="4">
<font color="#000000">１１殷中軍妙解經脈，</font>
</font>
 <font color="#C00000">〔一〕</font>
 <font size="4">
<font color="#000000">中年都廢。有常所給使，忽叩頭流血。浩問其故？云：「有死事，終不可說。」詰問良久，乃云：「小人母年垂百歲，抱疾來久，若蒙官一脈，便有活理。訖就屠戮無恨。」浩感其至性，遂令舁來，為診脈處方。始服一劑湯，便愈。於是悉焚經方。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書八十四仲堪傳云：『躬學醫術，究其精妙。』隋書經籍志：梁有殷荊州要方一卷，殷仲堪撰，亡。不聞殷浩，蓋傳寫之失也。」嘉錫案：諸書並不言殷浩通醫術，余初亦疑為仲堪之誤。既而考之唐寫本陶弘景本草集注序錄云「自晉世已來，其貴勝阮德如、張茂先、裴逸民、皇甫士安及江左葛稚川、蔡謨、殷淵源諸名人等，並亦研精藥術。凡此諸人，各有所撰用方」云云，乃知殷中軍果妙解經脈，非多讀古書見古本，不能知也。大觀本草所錄陶隱居序，殷淵源作商仲堪，蓋宋人所妄改。文廷式純常子枝語卷三十三曰：「圖書集成藝術典醫部名醫別傳引醫學入門云：『殷浩精通經脈，著方書。』」</font>
</p>
<span id="filepos0001604785"></span>
<p height="0pt" width="0pt" align="left">
<font size="4">
<font color="#385623">巧蓺第二十一</font>
</font>
</p>
<p height="0pt" width="2em" align="left">
<font size="4">
<font color="#000000">１彈棋始自魏宮內，用妝戲。</font>
</font>
 <font color="#C00000">〔一〕</font>
 <font color="#262626">傅玄彈棋賦敘曰：「漢成帝好蹴踘，劉向以謂勞人體，竭人力，非至尊所宜御。乃因其體作彈棋。今觀其道，蹴踘道也。」</font>
 <font color="#C00000">〔二〕</font>
 <font color="#262626">按玄此言，則彈棋之戲，其來久矣。且梁冀傳云：「冀善彈棋，格五。」而此云起魏世，謬矣。</font>
 <font size="4">
<font color="#000000">文帝於此戲特妙，用手巾角拂之，無不中。有客自云能，帝使為之。客箸葛巾角，低頭拂棋，妙踰於帝。</font>
</font>
 <font color="#C00000">〔三〕</font>
 <font color="#262626">典論常自敘曰：</font>
 <font color="#C00000">〔四〕</font>
 <font color="#262626">「戲弄之事，少所喜，唯彈棋略盡其妙。少時嘗為之賦。</font>
 <font color="#C00000">〔五〕</font>
 <font color="#262626">昔京師少工有二焉：</font>
 <font color="#C00000">〔六〕</font>
 <font color="#262626">合鄉侯東方世安、張公子，</font>
 <font color="#C00000">〔七〕</font>
 <font color="#262626">常恨不得與之對也。」博物志曰：「帝善彈棋，能用手巾角。時有一書生，又能低頭以所冠葛巾角撇棋也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「常自敘曰」「常」，景宋本及沈本作「帝」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：御覽七百五十五引此作『彈碁始自魏文帝宮內裝器戲也』。」沈濤交翠軒筆記一曰：「老學庵筆記『大名龍興寺佛殿有魏宮玉石彈棋局』云云（詳見前）。案呂頤浩燕魏雜記：『北京隆興寺佛殿兩楹簷下有魏宮彈碁局，魏文帝時款識存焉。王欽臣賦詩云：「鄴城臺榭付塵埃，玉局依然獨未灰。妙手一彈那復得，寶奩當日為誰開。飄零久已拋紅子，埋沒惟斯近紫苔。此藝不傳真可惜，摩挲聊記再看來。」此局因沈積中為朔漕，進入禁中，不復見矣。』宋時以大名府為北京，今隆興寺遺址猶存。仲至此詩，宋詩紀事亦失采。」</font>
</p>
<p height="0pt" width="2em" align="left">
<font color="#262626">李詳云：「御覽又引彈棋經後序曰：『自後漢沖、質已後，此蓺中絕。至獻帝建安中，曹公執政，禁闌幽密，至於博弈之具，皆不得妄寘宮中，宮人因以金釵玉梳戲於粧奩之上，即取類於彈棋也。及魏文帝受禪，宮人所為，更習彈碁焉。』」嘉錫案：彈棋經後序，此下尚有「故帝與吳季重曰『彈棋閒設』者也。」二句。考魏志王粲傳注引魏略曰：「大將軍西征，太子南在孟津小城，與質書曰『每念昔日南皮之游，誠不可忘。彈棋閒設，終以博弈』」云云。「大將軍西征」，文選四十二與朝歌令吳質書注引典略作「大軍西征」，是也。案魏志武帝紀：建安十九年十二月，公至孟津。二十年三月，公西征張魯。曹丕與質書當在此時。南皮之游，又在其前。而後序乃謂「文帝受禪，宮人更習彈棋，故帝與質書」云云，蓋徒欲附會世說彈棋始自魏宮之說，而不知其歲月之不合也。後序有「唐順宗在春宮日」及「長慶末」之語，蓋唐末人所作，其敘漢、魏事絕不可信。恐讀者誤信其說，以為可以調停世說及劉孝標注，故因審言所引，駁之如此。</font>
</p>
<p height="0pt" width="2em" align="left">
<font color="#262626">御覽引藝經曰：「彈棋二人對局，黑白棋各六枚，先列棋相當，下呼上擊之。」嘉錫案：黑白棋各六枚者，一人之棋也。兩人則二十四枚。皇朝事實類苑卷五十二引贊寧要言云：「彈棋或云粧奩戲，不知造者。故有背局，似香奩蓋故也。」贊寧之意，蓋謂棋局有似香奩者，後人因造為起於魏宮粧奩戲之說，其實非也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：葛洪作西京雜記，託之劉歆云：「成帝好蹴踘，群臣以蹴踘為勞體，非至尊所宜。帝曰：『朕好之，可擇似而不勞者奏之。』家君作彈棋以獻。帝大悅，賜青羔裘、紫絲履，服以朝覲。」與玄敘小異，余疑其說或出於七略蹴踘新書條下。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">周亮工書影五曰：「古技藝中所不傳者，彈棋。友人有言秦中一好古家藏有古彈碁局，方二尺，中心高如覆盂，皆與古所傳合，予未之見。然彈碁之法不傳，局即存，無庸也。」老學菴筆記十曰：「呂進伯作考古圖云：『古彈棋局，狀如香爐。蓋謂其中隆起也。李義山詩云：「玉作彈棋局，中心亦不平。」今人多不能解。』以進伯之說觀之，則粗可見，但恨其藝之不傳也。大名龍興寺佛殿有魏宮玉石彈棋局，上有黃初中刻字，政和中取入禁中。」嘉錫案：詩話總龜二十八引古今詩話曰：「彈棋，今人罕為之。有譜一卷，蓋唐賢所為。其局方二尺，中心高如覆盂，其巔為小壺，四角微起。李商隱詩云『玉作彈棋局，中心最不平』，謂其中高也。樂天詩云『彈棋局上事，最妙是長斜』，謂抹角長斜，一發過半局。今譜中具有此法。柳子厚敘：用二十四棋者，即此謂也。」其說較之放翁尤為詳盡。文帝用手巾角拂之，書生以葛巾角撇棋者，蓋時人皆以手彈之使起，二人獨不用手，所以為巧。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">李慈銘云：「案常當是帝字之誤。」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">藝文類聚七十四、御覽七百五十五均引有魏文帝彈棋賦。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">「少工」，魏志注作「先工」，當據改。「焉」，魏志注作「馬」。</font>
</p>
<p height="0pt" width="2em" align="left">
<font color="#C00000">〔七〕</font>
 <font color="#262626">「世安」，魏志作「安世」。</font>
</p>
<p height="0pt" width="2em" align="left">
<font size="4">
<font color="#000000">２陵雲臺樓觀精巧，</font>
</font>
 <font color="#C00000">〔一〕</font>
 <font size="4">
<font color="#000000">先稱平眾木輕重，然後造構，乃無錙銖相負揭。臺雖高峻，常隨風搖動，而終無傾倒之理。魏明帝登臺，懼其勢危，別以大材扶持之，樓即穨壞。論者謂輕重力偏故也。</font>
</font>
 <font color="#262626">洛陽宮殿簿曰：「陵雲臺上壁方十三丈，高九尺。樓方四丈，高五丈。棟去地十三丈五尺七寸五分也。」</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「水經注十六穀水篇引洛陽記曰：『陵雲臺東有金市。金市北對洛陽壘。』御覽一百七十八引述征記曰：『陵雲臺在明光殿西，高八丈，累塼作道，通至臺上。』則陵雲臺永嘉後猶存。」</font>
</p>
<p height="0pt" width="2em" align="left">
<font color="#262626">御覽一百七十八引述征記曰：「陵雲臺在光明殿西，高八丈，累塼作道，通至臺上。登迴迥眺，究觀洛邑，暨南望少室，亦山丘之秀極也。」嘉錫案：臺高八丈，未為極峻，不稱「陵雲」之名。蓋亦字有脫誤也。洛陽伽藍記一曰：「千秋門內道北有西游園，園中有凌雲臺，即是魏文帝所築者。臺上有八角井。高祖於井北造涼風觀。觀東有靈芝釣臺，累木為之，出於海中，去地二十丈。風生戶牖，雲起梁棟。丹楹刻桷，圖寫列仙。刻石為鯨魚，背負釣臺。既如從地踊出，又似空中飛下。」案此所謂靈芝釣臺，亦是累木為之。蓋即規仿陵雲臺。但此釣臺當是北魏高祖所造，非魏文所築。聊並錄之，以相參證耳。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">藝文類聚六十二引楊龍驤洛陽記曰：「陵雲臺高二十三丈，登之見孟津。」此注中「十三丈」上疑脫「二」字。編珠二引洛陽記曰：「凌雲臺高十三丈，鑄五龍飛鳳凰焉。」</font>
</p>
<p height="0pt" width="2em" align="left">
<font size="4">
<font color="#000000">３韋仲將能書。</font>
</font>
 <font color="#C00000">〔一〕</font>
 <font size="4">
<font color="#000000">魏明帝起殿，</font>
</font>
 <font color="#C00000">〔二〕</font>
 <font size="4">
<font color="#000000">欲安榜，使仲將登梯題之。既下，頭鬢皓然，因敕兒孫：「勿復學書。」</font>
</font>
 <font color="#C00000">〔三〕</font>
 <font color="#262626">文章敘錄曰：「韋誕字仲將，京兆杜陵人，太僕端子。有文學，善屬辭。以光祿大夫卒。」</font>
 <font color="#C00000">〔四〕</font>
 <font color="#262626">衛恆四體書勢曰：「誕善楷書，魏宮觀多誕所題。明帝立陵霄觀，誤先釘榜，乃籠盛誕，轆轤長引上，使就題之。去地二十五丈，誕甚危懼。乃戒子孫，絕此楷法，箸之家令。」</font>
 <font color="#C00000">〔五〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">御覽七百四十七引三輔決錄曰：「韋誕字仲將，除武都太守。以書不得之郡，轉侍中。洛陽、鄴、許三都宮觀始就，命誕銘題，以為永制。以御筆、墨皆不任用，因奏曰：『夫工欲善其事，必先利其器。用張芝筆、左伯紙及臣墨，兼此三具，又得臣手，然後可以逞徑丈之勢，方寸千言。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">水經穀水注曰：「魏明帝上法太極，于洛陽南宮起太極殿于漢崇德殿之故處。南宮既建，明帝令侍中京兆韋誕以古篆書之。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李治敬齋古今黈六云：「晉書：王獻之為謝安長史，太極殿新修成，欲使獻之題其榜，難言之。試謂曰：『魏時凌雲殿榜未題而匠者誤釘之，乃使韋仲將懸橙書之。比訖，鬚髮盡白，裁餘氣息。還語子弟，宜絕此法。』獻之揣知其旨，正色曰：『仲將，魏之大臣，寧有此事？使其若此，有以知魏德之不長也。』書法錄云：『魏明帝凌雲臺初成，令韋誕題牓，高下異好，就點正之。因危懼，以戒子孫，無為大字楷法。』王僧虔名書錄云：『魏明帝起淩雲臺，誤先釘牓，而未之題。籠盛韋誕，鹿盧引上書之。去地二十五丈，誕甚危懼，乃戒子孫，絕此楷法。』李子曰：魏明帝之為人，人主中俊健者也。興工造事，必不孟浪。況淩雲殿非小小營構，其為匠氏者，必極天下之工；其為將作者，必欲當時之選。樓觀題牓，以人情度之，宜必先定，豈有大殿已成，而使匠石輩遽掛白牓哉？誤釘後書之說，萬無此理。而名書錄載之，晉史又載之，是皆好事者之過也。名書錄又謂去地二十五丈，以籠盛誕，鹿盧引上書之，果可信耶？書法錄言高下異好，令就點定。誕因危懼，以戒子孫。則此說其或有之。晉書又稱誕比書訖，鬚髮盡白。此尤不可信者。前人記周興嗣：一夕次千文成，鬚髮盡白，已屬繆妄。而誕之書牓，特茶頃耳，危懼雖甚，安能遽白乎？」嘉錫案：晉書王獻之傳載謝安欲令獻之題牓事，與本書方正篇注所引宋明帝文章志全同，非唐之史臣所能杜撰也。至於魏時起凌雲臺誤先釘榜，乃以鹿盧引韋誕上使書，則不獨晉書言之，法書要錄所載王僧虔啟上古來能書人名，（與李治所引不同）即世說此條及注引衛恒四體書勢，亦已先言之矣。但或以為殿，或以為臺為觀，互有不同耳。夫陵雲臺觀，萬人屬目，乃竟釘未書之榜，誠非情理所有。然衛恒去韋誕時不遠，又與王僧虔皆世代書家，縱所言不能無少誤，然父師相傳，豈得全無所本乎？李氏竟似未見世說者，可怪也。李所引書法錄，不知出何書，其文乃與張懷瓘書斷全同。據其所言，此榜仍是在平地書就，及懸之臺上，方覺其不佳。榜既高大，又已釘牢，取之甚難，故懸誕使上，令就加描潤耳。高下異好，書畫之常。懷瓘此說，必別有所據，足以正從來相傳之失矣。又知誕之戒子孫，乃專令絕大字楷法，並非禁使永不學書也。若夫鬚髮盡白，乃是後來形容過甚之詞，衛恒、王僧虔及廣記所引書法錄皆無此說，分別觀之可矣。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「魏志二十一劉劭傳注引文章敘錄云：『誕太僕瑞之子。建安中為郡上計吏，特拜郎中。稍遷侍中、中書監。以光祿大夫遜位。年七十五，卒於家。』」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">程炎震云：「晉書三十六恒傳、四體書勢無此文。惟篆書篇云：『韋誕師淳而不及。太和中，誕為武都太守，以能書留補侍中。魏氏寶器銘題，皆誕書也。』三國志劉劭傳注引同。詳其文意，謂誕善篆書，非謂楷隸也。」</font>
</p>
<p height="0pt" width="2em" align="left">
<font size="4">
<font color="#000000">４鍾會是荀濟北從舅，</font>
</font>
 <font color="#C00000">〔一〕</font>
 <font size="4">
<font color="#000000">二人情好不協。荀有寶劍，可直百萬，常在母鍾夫人許。</font>
</font>
 <font color="#262626">孔氏志怪曰：「勖以寶劍付妻。」</font>
 <font size="4">
<font color="#000000">會善書，學荀手跡，作書與母取劍，仍竊去不還。</font>
</font>
 <font color="#262626">世語曰：「會善學人書，伐蜀之役，於劍閣要鄧艾章表，皆約其言。令詞旨倨傲，多自矜伐。艾由此被收也。」</font>
 <font size="4">
<font color="#000000">荀勖知是鍾而無由得也，思所以報之。後鍾兄弟以千萬起一宅，始成，甚精麗，未得移住。荀極善畫，乃潛往畫鍾門堂，作太傅形象，</font>
</font>
 <font color="#C00000">〔二〕</font>
 <font size="4">
<font color="#000000">衣冠狀貌如平生。二鍾入門，便大感慟，宅遂空廢。</font>
</font>
 <font color="#262626">孔氏志怪曰：「于時咸謂勖之報會，過於所失數十倍。彼此書畫，巧妙之極。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書三十九勖傳：『武帝受禪，改封濟北郡公，固辭為侯。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「勖，御覽一百八十又三百四十三引並作深，是也。門堂下有並字是也。餘同不悉出。」</font>
</p>
<p height="0pt" width="2em" align="left">
<font size="4">
<font color="#000000">５羊長和博學工書，</font>
</font>
 <font color="#262626">文字志曰：「忱性能草書，亦善行隸，有稱於一時。」</font>
 <font size="4">
<font color="#000000">能騎射，善圍棋。諸羊後多知書，而射、奕餘蓺莫逮。</font>
</font>
</p>
<p height="0pt" width="2em" align="left">
<font size="4">
<font color="#000000">６戴安道就范宣學，</font>
</font>
 <font color="#262626">中興書曰：「逵不遠千里，往豫章詣范宣，宣見逵，異之，以兄女妻焉。」</font>
 <font size="4">
<font color="#000000">視范所為：范讀書亦讀書，范鈔書亦鈔書。唯獨好畫，范以為無用，不宜勞思於此。戴乃畫南都賦圖；范看畢咨嗟，甚以為有益，始重畫。</font>
</font>
</p>
<p height="0pt" width="2em" align="left">
<font size="4">
<font color="#000000">７謝太傅云：「顧長康畫，有蒼生來所無。」</font>
</font>
 <font color="#C00000">〔一〕</font>
 <font color="#262626">續晉陽秋曰：「愷之尤好丹青，妙絕於時。曾以一廚畫寄桓玄，皆其絕者，深所珍惜，悉糊題其前。桓乃發廚後取之，好加理。後愷之見封題如初，而畫並不存，直云：『妙畫通靈，變化而去，如人之登仙矣。』」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">歷代名畫記五引劉義慶世說云：「謝安謂長康曰：『卿畫自生人以來未有也。』又云：『卿畫蒼頡，古來未有也。』」並與今本不合。又引云：「桓大司馬每請長康與羊欣論書畫，竟夕忘疲。」今本亦無此語。名畫記一云：「桓玄性貪好奇，天下法書名畫，必使歸己。及玄篡逆，晉府名跡，玄盡得之。玄敗，宋高祖先使臧喜入宮載焉。」</font>
</p>
<p height="0pt" width="2em" align="left">
<font size="4">
<font color="#000000">８戴安道中年畫行像甚精妙。庾道季看之，語戴云：「神明太俗，由卿世情未盡。」戴云：「唯務光當免卿此語耳。」</font>
</font>
 <font color="#262626">列仙傳曰：「務光，夏時人也。耳長七寸，好鼓琴，服菖蒲韭根。湯將伐桀，謀於光，光曰：『非吾事也。』湯曰：『伊尹何如？』務光曰：『彊力忍詬，不知其它。』湯克天下，讓於光，光曰：『吾聞無道之世，不踐其土。況讓我乎？』負石自沈於盧水。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「韭」，名畫記五引作「薤」。「盧水」引作「瀘水」。</font>
</p>
<p height="0pt" width="2em" align="left">
<font size="4">
<font color="#000000">９顧長康畫裴叔則，頰上益三毛。人問其故？顧曰：「裴楷儁朗有識具，正此是其識具。」看畫者尋之，定覺益三毛如有神明，殊勝未安時。</font>
</font>
 <font color="#262626">愷之歷畫古賢，皆為之贊也。</font>
</p>
<p height="0pt" width="2em" align="left">
<font size="4">
<font color="#000000">１０王中郎以圍棋是坐隱，支公以圍棋為手談。</font>
</font>
 <font color="#C00000">〔一〕</font>
 <font color="#262626">博物志曰：「堯作圍棋，以教丹朱。」語林曰：「王以圍棋為手談，故其在哀制中，祥後客來，方幅會戲。」</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">水經注二十二渠水注引語林曰：「王中郎以圍棋為坐隱，或亦謂之手談，又謂之為棋聖。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">隋書音樂志引沈約奏曰：「檀弓叢雜，又非方幅典誥之書也。」梁書徐勉傳：「嘗為書誡子崧曰：『前割西邊，施宣武寺。既失西廂，不復方幅。』」陳書姚察傳：「補東宮學士，宮內所須，方幅手筆，皆付察立草。」南史蕭坦之傳：「帝夜遣內左右，密賂文季，文季不受。帝大怒。坦之曰：『官若詔敕出賜，令舍人主書送往，文季寧敢不受？政以事不方幅，故仰遣耳。』」又豫章王綜傳：「普通四年，為都督南兗州刺史，頗勤於事，而不見賓客。其辭訟則隔簾理之，方幅出行，垂帷於輿。每云：『惡人識其面也。』」嘉錫案：詳此諸證，則方幅之言，謂事物之正當者耳。另參賢媛篇「周浚作安東時」條。</font>
</p>
<p height="0pt" width="2em" align="left">
<font size="4">
<font color="#000000">１１顧長康好寫起人形。</font>
</font>
 <font color="#262626">續晉陽秋曰：「愷之圖寫特妙。」</font>
 <font size="4">
<font color="#000000">欲圖殷荊州，殷曰：「我形惡，不煩耳。」顧曰：「明府正為眼爾。</font>
</font>
 <font color="#262626">仲堪目故也。</font>
 <font size="4">
<font color="#000000">但明點童子，飛白拂其上，使如輕雲之蔽日。」</font>
</font>
 <font color="#C00000">〔一〕</font>
 <font color="#262626">日，一作月。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">歷代名畫記一顧愷之曰：「畫人最難，次山水狗馬，其臺閣，一定器耳，差易為也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書九十二愷之傳亦作月。」</font>
</p>
<p height="0pt" width="2em" align="left">
<font size="4">
<font color="#000000">１２顧長康畫謝幼輿在巖石裏。人問其所以？顧曰：「謝云：『一丘一壑，自謂過之。』此子宜置丘壑中。」</font>
</font>
</p>
<p height="0pt" width="2em" align="left">
<font size="4">
<font color="#000000">１３顧長康畫人，或數年不點目精。人問其故？顧曰：「四體妍蚩，本無關於妙處；傳神寫照，正在阿堵中。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">書鈔一百五十四引俗說云：「顧虎頭為人畫扇，作嵇、阮，都不點眼睛，便送還扇主，曰：『點睛便能語也。』」</font>
</p>
<p height="0pt" width="2em" align="left">
<font size="4">
<font color="#000000">１４顧長康道畫：「手揮五絃易，目送歸鴻難。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書：『愷之每重嵇康四言詩，因為之圖。』」嘉錫案：晉書愷之傳云「愷之每重嵇康四言詩，因為之圖」云云。世說不言作圖，語意不明。文選二十四嵇叔夜贈秀才入軍詩云：「目送歸鴻，手揮五絃，俯仰自得，游心泰玄。」按淮南子俶真訓云：「夫目視鴻鵠之飛，耳聽琴瑟之聲，而心在雁門之閒。」叔夜之意，蓋出於此。李善注未引。</font>
</p>
<span id="filepos0001629180"></span>
<p height="0pt" width="0pt" align="left">
<font size="4">
<font color="#385623">寵禮第二十二</font>
</font>
</p>
<p height="0pt" width="2em" align="left">
<font size="4">
<font color="#000000">１元帝正會，引王丞相登御床，王公固辭，中宗引之彌苦。王公曰：「使太陽與萬物同暉，臣下何以瞻仰？」</font>
</font>
 <font color="#262626">中興書曰：「元帝登尊號，百官陪位，詔王導升御坐，固辭然後止。」</font>
</p>
<p height="0pt" width="2em" align="left">
<font size="4">
<font color="#000000">２桓宣武嘗請參佐入宿，袁宏、伏滔相次而至，蒞名府中，復有袁參軍，彥伯疑焉，令傳教更質。傳教曰：「參軍是袁、伏之袁，復何所疑？」</font>
</font>
</p>
<p height="0pt" width="2em" align="left">
<font size="4">
<font color="#000000">３王珣、郗超並有奇才，為大司馬所眷拔。珣為主簿，超為記室參軍。超為人多須，珣狀短小。于時荊州為之語曰：</font>
</font>
 <font color="#C00000">〔一〕</font>
 <font size="4">
<font color="#000000">「髯參軍，短主簿。能令公喜，能令公怒。」</font>
</font>
 <font color="#C00000">〔二〕</font>
 <font color="#262626">續晉陽秋曰：「超有才能，珣有器望，並為溫所暱。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「多須，珣狀短小」「須」，景宋本作「髯」。「珣」下景宋有「行」字，非。沈本有「形」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書超傳作『府中語曰』。此荊州字誤。珣弱冠從溫，已移鎮姑熟，不在荊州矣。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：此出晉陽秋，見書鈔六十九引。</font>
</p>
<p height="0pt" width="2em" align="left">
<font size="4">
<font color="#000000">４許玄度停都一月，劉尹無日不往，乃歎曰：「卿復少時不去，我成輕薄京尹！」</font>
</font>
 <font color="#262626">語林曰：「玄度出都，真長九日十一詣之，曰：『卿尚不去，使我成薄德二千石。』」</font>
</p>
<p height="0pt" width="2em" align="left">
<font size="4">
<font color="#000000">５孝武在西堂會，伏滔預坐。還，下車呼其兒，</font>
</font>
 <font color="#262626">兒，即系也。丘淵之文章錄曰：「系字敬魯，仕至光祿大夫。」</font>
 <font color="#C00000">〔一〕</font>
 <font size="4">
<font color="#000000">語之曰：「百人高會，臨坐未得他語，先問『伏滔何在？在此不？』</font>
</font>
 <font color="#C00000">〔二〕</font>
 <font size="4">
<font color="#000000">此故未易得。為人作父如此，何如？」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書九十二滔傳系作系之。」</font>
</p>
<p height="0pt" width="2em" align="left">
<font color="#262626">李詳云：「詳案：晉書伏滔傳載滔子系之，與劉注異。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案臨上當有脫字。晉書伏滔傳作『百人高會，天子先問伏滔在坐不？』」</font>
</p>
<p height="0pt" width="2em" align="left">
<font size="4">
<font color="#000000">６卞範之為丹陽尹，羊孚南州暫還，往卞許，云：「下官疾動不堪坐。」卞便開帳拂褥，羊徑上大床，入被須枕。卞回坐傾睞，移晨達莫。羊去，卞語曰：「我以第一理期卿，卿莫負我。」</font>
</font>
 <font color="#262626">丘淵之文章錄曰：「範之字敬祖，濟陰冤句人。祖，下邳太守。父循，尚書郎。桓玄輔政，範之遷丹陽尹。玄敗，伏誅。」</font>
</p>
<span id="filepos0001633464"></span>
<p height="0pt" width="0pt" align="left">
<font size="4">
<font color="#385623">任誕第二十三</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：國於天地，必有興立。管子曰：「四維不張，國乃滅亡。」自古未有無禮義，去廉恥，而能保國長世者。自曹操求不仁不孝之人，而節義衰；自司馬昭保持阮籍，而禮法廢。波靡不返，舉國成風，紀綱名教，蕩焉無存。以馴致五胡之亂，不惟亡國，且幾亡種族矣。君子見微而知著，讀世說任誕之篇，亦千古之殷鑒也。文選四十九干寶晉紀總論曰：「風俗淫僻，恥尚失所，學者以老、莊為宗，而黜六經；談者以虛薄為辯，而賤名檢；行身者以放濁為通，而狹節信。」又曰：「觀阮籍之行，而覺禮教崩弛之由。」又曰：「民風國勢如此，雖以中庸之才，守文之主治之，辛有必見之於祭祀，季札必得之於聲樂，范燮必為之請死，賈誼必為之痛哭。又況我惠帝以蕩蕩之德臨之哉？」李善注引王隱晉書曰：「貴游子弟，多祖述於阮籍，同禽獸為通。」抱朴子外篇刺驕篇曰：「世人聞戴叔鸞、阮嗣宗傲俗自放，見謂大度，而不量其材力非傲生之匹，而慕學之。或亂項科頭，或裸袒蹲夷，或濯腳於稠眾，或溲便於人前，或停客而獨食，或行酒而止所親。此蓋左衽之所為，非諸夏之快事也。昔辛有見被髮而祭者，知戎之將熾。余觀懷、愍之世，俗尚驕褻，夷、虜自遇，其後胡、猾夏，侵掠上京，及悟斯事，乃先著之妖怪也。」戴叔鸞即後漢逸民傳之戴良，見後「阮籍當葬母」條。</font>
</p>
<p height="0pt" width="2em" align="left">
<font color="#262626">全晉文三十五應詹上疏陳便宜曰：「元康以來，賤經尚道。以玄虛宏放為夷達，以儒術清儉為鄙俗。望白署空，顯以台衡之望；尋文謹案，目以蘭薰之器。永嘉之弊，未必不由此也。」</font>
</p>
<p height="0pt" width="2em" align="left">
<font size="4">
<font color="#000000">１陳留阮籍，譙國嵇康，河內山濤，三人年皆相比，康年少亞之。預此契者：沛國劉伶，陳留阮咸，河內向秀，琅邪王戎。七人常集于竹林之下，</font>
</font>
 <font color="#C00000">〔一〕</font>
 <font size="4">
<font color="#000000">肆意酣暢，故世謂「竹林七賢。」</font>
</font>
 <font color="#C00000">〔二〕</font>
 <font color="#262626">晉陽秋曰：「于時風譽扇于海內，至于今詠之。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「阮以漢建安十五年庚寅生，山以建安二十年乙未生，少阮五歲。嵇以魏黃初四年癸卯生，少阮十三歲。王戎以魏青龍二年甲寅生，蓋於七人中最後死也。沈約七賢論曰：『仲容年齒不懸，風力粗可。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「文選卷二十一五君詠注引魏氏春秋曰：『康寓居河內之山陽縣，與河內向秀友善，遊於竹林。』水經注卷九清水篇曰：『長泉水出白鹿山，東南伏流，逕十三里，重源濬發於鄧城西北，世亦謂之重泉也。又逕七賢祠東，左右筠篁列植，冬夏不變貞萋，向子期所謂「山陽舊居」也。後人立廟於其處。廟南又有一泉，東南流注於長泉水。郭緣生述征記所云「嵇公故居，時有遺竹」也。』御覽一百八十引述征記曰：『山陽縣城東北二十里，魏中散大夫嵇康園宅，今悉為田墟，而父老猶謂嵇公竹林，時有遺竹也。』」</font>
</p>
<p height="0pt" width="2em" align="left">
<font size="4">
<font color="#000000">２阮籍遭母喪，</font>
</font>
 <font color="#C00000">〔一〕</font>
 <font size="4">
<font color="#000000">在晉文王坐進酒肉。司隸何曾亦在坐，</font>
</font>
 <font color="#262626">晉諸公贊曰：「何曾字穎考，陳郡陽夏人。父夔，魏太僕。曾以高雅稱，加性仁孝，累遷司隸校尉。用心甚正，朝廷師之。仕晉至太宰。」</font>
 <font color="#C00000">〔二〕</font>
 <font size="4">
<font color="#000000">曰：「明公方以孝治天下，而阮籍以重喪，顯於公坐飲酒食肉，宜流之海外，以正風教。」文王曰：「嗣宗毀頓如此，君不能共憂之，何謂？且有疾而飲酒食肉，固喪禮也！」籍飲噉不輟，神色自若。</font>
</font>
 <font color="#C00000">〔三〕</font>
 <font color="#262626">干寶晉紀曰：「何曾嘗謂阮籍曰：『卿恣情任性，敗俗之人也。今忠賢執政，綜核名實，若卿之徒，何可長也！』復言之於太祖，籍飲噉不輟。故魏、晉之閒，有被髮夷傲之事，背死忘生之人，反謂行禮者，籍為之也。」魏氏春秋曰：「籍性至孝，居喪雖不率常禮，而毀幾滅性。然為文俗之士何曾等深所讎疾。大將軍司馬昭愛其通偉，而不加害也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「加性仁孝」「加」，沈本作「天」。注「師之」「師」，景宋本作「憚」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書三十三曾傳：『嘉平中為司隸校尉，積年遷尚書。正元中為鎮北將軍。』則嗣宗喪母，亦當在嘉平中，時年四十餘，昭未輔政。籍傳敘於文帝讓九錫後，誤。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">晉書曾傳言「曹爽專權，宣帝稱疾，曾亦謝病。爽誅，乃起視事。魏帝之廢也，曾預其謀焉。」是曾乃司馬氏之死黨。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">避暑錄話上云：「阮籍既為司馬昭大將軍從事，聞步兵廚酒美，復求為校尉。史言雖去職常游府內，朝宴必與。以能遺落世事為美談。以吾觀之，此正其詭譎，佯欲遠昭而陰實附之。故示戀戀之意，以重相諧結。不然，籍與嵇康當時一流人物也，何禮法之士疾籍如仇，昭則每為保護，康乃遂至於殺身？籍何以獨得於昭如是耶？至勸進之文，真情乃見。籍著大人論，比禮法士如群蝨之處中。吾謂籍附昭乃褌中之蝨，但偶不遭火焚耳。使王淩、毌丘儉等一得志，籍尚有類哉？」嘉錫案：觀阮籍詠懷詩，則籍之附昭，或非其本心。然既已懼死而畏勢，自暱於昭，為昭所親愛。又見高貴鄉公之英明，大臣諸葛誕等之不服，鑒於何晏等之以附曹爽而被殺，恐一旦司馬氏事敗，以逆黨見誅。故沈湎於酒，陽狂放誕，外示疏遠，以避禍耳。後人謂籍之自放禮法之外，端為免司馬昭之猜忌及鍾會輩之讒毀，非也。使籍果不附昭，以昭之奸雄，豈不能燭其隱而遽為所瞞，從而保護之，且贊其至慎，憂其毀頓也哉？觀其於高貴鄉公時，一醉六十日以拒司馬昭之求婚。逮高貴鄉公已被弒，諸葛誕已死，昭之篡形已成，遂為之草勸進文，籍之情可以見矣。世之論籍者，惟葉氏為得之。然王淩、毌丘儉之死，在懿及師時，非昭所殺。葉說亦有誤。又案：此出王隱晉書，見書鈔六十一。亦出干寶晉紀，見文選集注八十八嵇叔夜與山巨源絕交書注。</font>
</p>
<p height="0pt" width="2em" align="left">
<font size="4">
<font color="#000000">３劉伶病酒，渴甚，從婦求酒。婦捐酒毀器，涕泣諫曰：「君飲太過，非攝生之道，必宜斷之！」伶曰：「甚善。我不能自禁，唯當祝鬼神，自誓斷之耳！便可具酒肉。」婦曰：「敬聞命。」供酒肉於神前，請伶祝誓。伶跪而祝曰：「天生劉伶，以酒為名，</font>
</font>
 <font color="#C00000">〔一〕</font>
 <font size="4">
<font color="#000000">一飲一斛，五斗解酲。</font>
</font>
 <font color="#262626">毛公注曰：「酒病曰酲。」</font>
 <font size="4">
<font color="#000000">婦人之言，慎不可聽。」便引酒進肉，隗然已醉矣。</font>
</font>
 <font color="#262626">見竹林七賢論。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">黃生義府下曰：「世說：『天生劉伶，以酒為名。』古名、命二字通用，謂以酒為命也。孟子：『其閒必有名世者。』漢楚元王傳作『命世』。此二字通用之證。」</font>
</p>
<p height="0pt" width="2em" align="left">
<font size="4">
<font color="#000000">４劉公榮與人飲酒，雜穢非類，人或譏之。答曰：「勝公榮者，不可不與飲；不如公榮者，亦不可不與飲；是公榮輩者，又不可不與飲。」故終日共飲而醉。</font>
</font>
 <font color="#262626">劉氏譜曰：「昶字公榮，沛國人。」晉陽秋曰：「昶為人通達，仕至兗州刺史。」</font>
</p>
<p height="0pt" width="2em" align="left">
<font size="4">
<font color="#000000">５步兵校尉缺，廚中有貯酒數百斛，阮籍乃求為步兵校尉。</font>
</font>
 <font color="#262626">文士傳曰：「籍放誕有傲世情，不樂仕宦。晉文帝親愛籍，恒與談戲，任其所欲，不迫以職事。籍常從容曰：『平生曾遊東平，樂其土風，願得為東平太守。』文帝說，從其意。籍便騎驢徑到郡，皆壞府舍諸壁障，使內外相望，然後教令清寧。十餘日，便復騎驢去。後聞步兵廚中有酒三百石，忻然求為校尉。於是入府舍，與劉伶酣飲。」竹林七賢論又云：「籍與伶共飲步兵廚中，並醉而死。」此好事者為之言。籍景元中卒，而劉伶太始中猶在。</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書伶傳云：『泰始初，對策罷，以壽終。』」</font>
</p>
<p height="0pt" width="2em" align="left">
<font size="4">
<font color="#000000">６劉伶恒縱酒放達，或脫衣裸形在屋中，人見譏之。伶曰：「我以天地為棟宇，屋室為㡓衣，諸君何為入我㡓中？」</font>
</font>
 <font color="#262626">鄧粲晉紀曰：「客有詣伶，值其裸袒，伶笑曰：『吾以天地為宅舍，以屋宇為㡓衣，諸君自不當入我㡓中，又何惡乎？』其自任若是。」</font>
</p>
<p height="0pt" width="2em" align="left">
<font size="4">
<font color="#000000">７阮籍嫂嘗還家，籍見與別。或譏之。</font>
</font>
 <font color="#262626">曲禮：「嫂叔不通問。」故譏之。</font>
 <font size="4">
<font color="#000000">籍曰：「禮豈為我輩設也？」</font>
</font>
</p>
<p height="0pt" width="2em" align="left">
<font size="4">
<font color="#000000">８阮公鄰家婦有美色，當壚酤酒。阮與王安豐常從婦飲酒，阮醉，便眠其婦側。夫始殊疑之，伺察，終無他意。</font>
</font>
 <font color="#262626">王隱晉書曰：「籍鄰家處子有才色，未嫁而卒。籍與無親，生不相識，往哭，盡哀而去。其達而無檢，皆此類也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「往哭」「哭」下沈本有「之」字。</font>
</p>
<p height="0pt" width="2em" align="left">
<font size="4">
<font color="#000000">９阮籍當葬母，蒸一肥豚，飲酒二斗，然後臨訣，</font>
</font>
 <font color="#C00000">〔一〕</font>
 <font size="4">
<font color="#000000">直言「窮矣」！都得一號，因吐血，廢頓良久。</font>
</font>
 <font color="#C00000">〔二〕</font>
 <font color="#262626">鄧粲晉紀曰：「籍母將死，與人圍棋如故，對者求止，籍不肯，留與決賭。既而飲酒三斗，舉聲一號，嘔血數升，廢頓久之。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「直言」「言」沈本作「云」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：居喪而飲酒食肉，起於後漢之戴良。故抱朴子以良與嗣宗並論。良事已見德行篇「王戎、和嶠條」下。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案父母之喪，苟非禽獸，無不變動失據。阮籍雖曰放誕，然有至慎之稱。文藻斐然，性當不遠。且仲容喪服追婢，遂為清議所貶，沈淪不調。阮簡居喪偶黍臛，亦至廢頓，幾三十年。嗣宗晦跡尚通，或者居喪不能守禮，何至聞母死而留棋決賭，臨葬母而飲酒烹豚？天地不容，古所未有。此皆元康之後，八達之徒，沈溺下流，妄誣先達，造為悖行，崇飾惡言，以籍風流之宗，遂加荒唐之論。爭為梟獍，坐致羯胡率獸食人，掃地都盡。鄧粲所紀，世說所販，深為害理，貽誤後人。有志名教者，亟當辭而闢之也。」嘉錫案：以空言翻案，吾所不取。籍之不顧名教如此，而不為清議所廢棄者，賴司馬昭保持之也。觀何曾事自見。</font>
</p>
<p height="0pt" width="2em" align="left">
<font size="4">
<font color="#000000">１０阮仲容、</font>
</font>
 <font color="#262626">咸也。</font>
 <font size="4">
<font color="#000000">步兵居道南，</font>
</font>
 <font color="#C00000">〔一〕</font>
 <font size="4">
<font color="#000000">諸阮居道北。北阮皆富，南阮貧。七月七日，北阮盛曬衣，</font>
</font>
 <font color="#C00000">〔二〕</font>
 <font size="4">
<font color="#000000">皆紗羅錦綺。仲容以竿掛大布犢鼻㡓於中庭。</font>
</font>
 <font color="#C00000">〔三〕</font>
 <font size="4">
<font color="#000000">人或怪之，答曰：「未能免俗，聊復爾耳！」</font>
</font>
 <font color="#262626">竹林七賢論曰：「諸阮前世皆儒學，善居室，唯咸一家尚道棄事，好酒而貧。舊俗：七月七日，法當曬衣，諸阮庭中，爛然錦綺。咸時總角，乃豎長竿，掛犢鼻㡓也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案阮籍為步兵校尉，阮咸未嘗為此官。此條阮仲容下『步兵』二字蓋衍。後人或疑仲容、步兵連文，是並舉咸、籍二人故晉書阮咸傳遂云：『咸與籍居道南。』蓋即本世說之文。然臨川如果並舉咸、籍，則籍當先咸，而云『仲容步兵』，成何文理？且下但言掛㡓，何須連及嗣宗？注引七賢論，亦無籍事。又孝標於下條注曰：『籍也』，而於此無注。則原本無此二字可知。唐修晉書，多本世說，而咸傳載此，乃有咸與籍之文。則爾時世說已誤也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">御覽卷三十一引韋氏月錄曰：「七月七日曬曝革裘，無虫。」又引崔寔四民月令曰：「七月七日暴經書及衣裳，習俗然也。」全唐詩沈佺期七夕曝衣篇自注引王子陽園苑疏云：「太液池邊有武帝閣，帝至七月七日夜，宮女出后衣曝之。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">養新錄四曰：「史記司馬相如傳：『相如自著犢鼻褌。』韋昭曰：『今三尺布作，形如犢鼻矣。』案廣雅：『䘴襣，㡓也。㡓無襠者謂之𧛗。𧛗，度沒反。』說文無𧛗字，當為突，即犢鼻也。突、犢聲相近，重言為犢鼻，單言為突。後人又加衣旁耳。」</font>
</p>
<p height="0pt" width="2em" align="left">
<font size="4">
<font color="#000000">１１阮步兵</font>
</font>
 <font color="#262626">籍也。</font>
 <font size="4">
<font color="#000000">喪母，裴令公</font>
</font>
 <font color="#262626">楷也。</font>
 <font size="4">
<font color="#000000">往弔之。</font>
</font>
 <font color="#C00000">〔一〕</font>
 <font size="4">
<font color="#000000">阮方醉，散髮坐床，箕踞不哭。裴至，下席於地，哭弔喭畢，便去。</font>
</font>
 <font color="#C00000">〔二〕</font>
 <font size="4">
<font color="#000000">或問裴：「凡弔，主人哭，客乃為禮。阮既不哭，君何為哭？」裴曰：「阮方外之人，故不崇禮制；我輩俗中人，故以儀軌自居。」時人歎為兩得其中。</font>
</font>
 <font color="#262626">名士傳曰：「阮籍喪親，不率常禮，裴楷往弔之，遇籍方醉，散髮箕踞，旁若無人。楷哭泣盡哀而退，了無異色，其安同異如此。」戴逵論之曰：「若裴公之制弔，欲冥外以護內，有達意也，有弘防也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「制弔」「制」，景宋本及沈本俱作「致」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「阮長於裴且三十歲，宜裴以儀軌自居。然阮喪母在嘉平中，楷時未弱冠，似未必有此事。」又云：「御覽五百六十一引裴楷別傳云：『初陳留阮籍遭母喪，楷弱冠往弔。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">書鈔八十五引裴楷別傳云：「阮籍遭母喪，楷往弔。籍乃離喪位，神氣晏然，縱情嘯詠，旁若無人。楷便率情獨哭，哭畢而退。」</font>
</p>
<p height="0pt" width="2em" align="left">
<font size="4">
<font color="#000000">１２諸阮皆能飲酒，仲容至宗人閒共集，不復用常桮斟酌，以大甕盛酒，</font>
</font>
 <font color="#C00000">〔一〕</font>
 <font size="4">
<font color="#000000">圍坐，相向大酌。時有群豬來飲，直接去上，</font>
</font>
 <font color="#C00000">〔二〕</font>
 <font size="4">
<font color="#000000">便共飲之。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「甕」，山谷外集注七引作「盆」。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書四十九阮咸傳云：『咸直接去其上。』」</font>
</p>
<p height="0pt" width="2em" align="left">
<font size="4">
<font color="#000000">１３阮渾長成，風氣韻度似父，亦欲作達。步兵曰：「仲容已預之，卿不得復爾。」</font>
</font>
 <font color="#262626">竹林七賢論曰：「籍之抑渾，蓋以渾未識己之所以為達也。後咸兄子簡，亦以曠達自居。父喪，行遇大雪，寒凍，遂詣浚儀令，令為它賓設黍臛，簡食之，以致清議，廢頓幾三十年。是時竹林諸賢之風雖高，而禮教尚峻，迨元康中，遂至放蕩越禮。樂廣譏之曰：『名教中自有樂地，何至於此？』樂令之言有旨哉！謂彼非玄心，徒利其縱恣而已。」</font>
</p>
<p height="0pt" width="2em" align="left">
<font size="4">
<font color="#000000">１４裴成公婦，王戎女。王戎晨往裴許，不通徑前。裴從床南下，女從北下，相對作賓主，了無異色。</font>
</font>
 <font color="#262626">裴氏家傳曰：「頠取戎長女。」</font>
</p>
<p height="0pt" width="2em" align="left">
<font size="4">
<font color="#000000">１５阮仲容先幸姑家鮮卑婢。及居母喪，姑當遠移，初云當留婢，既發，定將去。仲容借客驢箸重服自追之，累騎而返。曰：「人種不可失！」即遙集之母也。</font>
</font>
 <font color="#262626">竹林七賢論曰：「咸既追婢，於是世議紛然。自魏末沈淪閭巷，逮晉咸寧中，始登王途。</font>
 <font color="#C00000">〔一〕</font>
 <font color="#262626">」阮孚別傳曰：「咸與姑書曰：『胡婢遂生胡兒。』姑答書曰：『魯靈光殿賦曰：「胡人遙集於上楹」，可字曰遙集也。』故孚字遙集。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「定將去」「定」，沈本作「迺」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「咸云人種，則孚在孕矣。孚傳云：『年四十九卒』，以蘇峻作逆推之，知是咸和二年。則生於咸寧五年。泰始五年荀勖正樂時，咸已為中護軍長史、散騎侍郎，而云『咸寧中始登王途』，非也。」</font>
</p>
<p height="0pt" width="2em" align="left">
<font size="4">
<font color="#000000">１６任愷既失權勢，不復自檢括。或謂和嶠曰：「卿何以坐視元裒敗而不救？」</font>
</font>
 <font color="#C00000">〔一〕</font>
 <font size="4">
<font color="#000000">和曰：「元裒如北夏門，拉自欲壞，非一木所能支。」</font>
</font>
 <font color="#C00000">〔二〕</font>
 <font color="#262626">晉諸公贊曰：「愷字元裒，樂安博昌人。有雅識國幹，萬機大小多綜之。與賈充不平，充乃啟愷掌吏部，又使有司奏愷用御食器，坐免官，世祖情遂薄焉。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書愷傳云：『賈充遣尚書右僕射高陽王珪奏愷，遂免官。』攷武紀，珪為僕射在太始七年，至十年薨。愷之免官，當在此數年中。和嶠時為中書令，故人責以不救也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「北夏門蓋即大夏門。」嘉錫案：晉書地理志：「洛陽北有大夏、廣莫二門。」洛陽伽藍記序曰：「北面西頭，漢曰夏門，魏、晉曰大夏門。嘗造三層樓，去地二十丈。洛陽城門樓皆兩重，惟大夏門甍棟干雲。」和嶠於洛陽十二門獨舉北夏門者，蓋以其最壯麗繁盛也。說文：「拉，摧也。」「」字始見集韻八戈及類篇十二上云：「良何切，揀也。」韻會舉要二十哿云：「朗可切，裂也。」均與拉之義不相近。此乃六朝俗字，其義則推物使動也。今通作挪。玉篇云：「挪，奴多切，搓挪也。」又見王仁煦切韻及篆隸萬象名義。蓋搓挪則物自移動，二字不知孰為後起。任愷為侍中，總門下樞要，管綜既繁，權勢日重，自為人所側目。加以與賈充不平，充朋黨甚盛，浸潤多端，毀言日至，雖慈母猶不免投杼，況人主乎？嶠與愷親善，武帝所素知。若復以口舌相救，將益為帝所疑，於事終無所益。蓋愷之必敗，如城門之自壞，非一朝一夕之故矣。故其言如此。</font>
</p>
<p height="0pt" width="2em" align="left">
<font size="4">
<font color="#000000">１７劉道真少時，常漁草澤，善歌嘯，聞者莫不留連。有一老嫗，識其非常人，甚樂其歌嘯，乃殺豚進之。道真食豚盡，了不謝。嫗見不飽，又進一豚，食半餘半，迺還之。後為吏部郎，嫗兒為小令史，道真超用之。不知所由，問母；母告之。於是齎牛酒詣道真，道真曰：「去！去！無可復用相報。」</font>
</font>
 <font color="#262626">劉寶已見。</font>
</p>
<p height="0pt" width="2em" align="left">
<font size="4">
<font color="#000000">１８阮宣子常步行，以百錢掛杖頭，至酒店，便獨酣暢。雖當世貴盛，不肯詣也。</font>
</font>
 <font color="#262626">名士傳曰：「脩性簡任。」</font>
</p>
<p height="0pt" width="2em" align="left">
<font size="4">
<font color="#000000">１９山季倫為荊州，</font>
</font>
 <font color="#C00000">〔一〕</font>
 <font size="4">
<font color="#000000">時出酣暢。人為之歌曰：「山公時一醉，徑造高陽池。</font>
</font>
 <font color="#C00000">〔二〕</font>
 <font size="4">
<font color="#000000">日莫倒載歸，茗艼無所知。</font>
</font>
 <font color="#C00000">〔三〕</font>
 <font size="4">
<font color="#000000">復能乘駿馬，倒箸白接籬。</font>
</font>
 <font color="#C00000">〔四〕</font>
 <font size="4">
<font color="#000000">舉手問葛彊，何如并州兒？」高陽池在襄陽。彊是其愛將，并州人也。</font>
</font>
 <font color="#262626">襄陽記曰：「漢侍中習郁於峴山南，依范蠡養魚法作魚池，池邊有高隄，種竹及長楸，芙蓉蔆芡覆水，是遊燕名處也。山簡每臨此池，未嘗不大醉而還，曰：『此是我高陽池也！』襄陽小兒歌之。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書四十三本傳：永嘉三年，簡鎮襄陽。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">水經注二十八沔水注曰：「沔水逕蔡洲，又與襄陽湖水合。水上承鴨湖，東南流逕峴山西。又東南流，注白馬陂水。又東，入侍中襄陽侯習郁漁池。郁依范蠡養法作大陂，陂長六十丈，廣四十步。池中起釣臺。池北亭，郁墓所在也。列植松篁于池側。沔水上，郁所居也。又作石洑，逗引大池水，於宅北作小魚池。池長七十步，廣二十步，西枕大道，東北二邊，限以高隄，楸竹夾植，蓮芡覆水，是遊宴之名處也。山季倫之鎮襄陽，每臨此池，未嘗不大醉而還。」元和郡縣志二十一曰：「襄陽縣習郁池在縣南十四里。」太平寰宇記一百四十五曰：「習郁池在襄陽東十五里。」</font>
</p>
<p height="0pt" width="2em" align="left">
<font color="#262626">雞肋編上曰：「余嘗守官襄陽，今州城在峴、萬兩山之間。峴山在東，萬山在西。習池在鳳林寺。山北岸為漢江所齧，甚邇。數十年之後，當不復見矣。」王世貞宛委餘編八曰：「余過襄陽，城之十餘里為習家池，不能二畝許，乃是流泉匯而為池耳。前半里許，俯大江。按水經注：『沔水逕蔡洲，與襄陽湖水合』云云，然則今之習池，非復昔之舊矣。又其地高，不可引湖水。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">茗艼，水經沔水注及類聚九引襄陽記作「酩酊」。黃生義府下云：「酩酊二字古所無。世說『茗艼無所知』，蓋借用字。今俗云懵懂，即茗艼之轉也。又列子『眠娗諈諉』，張湛注：『眠娗，不開通貌。』詳註義，則眠娗當即讀茗艼。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">張淏雲谷雜記二曰：「杜子美詩云：『醉把青荷葉，狂遺白接䍦。』王洙注引世說山簡倒著白接䍦事，且云：『接䍦，衫也。』予按郭璞爾雅注云：『白鷺頭翅背上皆有長翰毛，今江東人取以為睫攡。』又廣韻云：『接䍦，白帽。』而集韻又作䍦及𣯤，亦云『白帽』。李白答人贈烏紗帽云：『領得烏紗帽，全勝白接䍦。』則接䍦為帽明甚，非衫也。洙誤矣。」</font>
</p>
<p height="0pt" width="2em" align="left">
<font color="#262626">爾雅釋鳥郭注曰：「白鷺頭翅背上皆有長翰毛，今江東人取以為睫攡，名之曰白鷺縗。」郝懿行疏曰：「郭云『江東人取以為睫攡』者，廣韻云：『接䍦，白帽，即睫攡也。』御覽引此注，正作接攡。」嘉錫案：景宋本御覽六百八十七引郭注及世說實作接離，不作攡及籬也。元李治敬齋古今黈卷十曰：「晉書山簡傳：襄陽人歌曰：『日暮倒載歸。』人說倒載甚多，俱不灑脫。吾以為倒身于車中，無疑也。言倒即倒臥，言載即其車。可知倒載來歸，既而復能騎駿馬也。蓋歸時以茗艼之故，倒臥車中；比入城，酒稍解，遂能騎馬。雖能騎馬，終被酒困，故倒著白接離也。上倒上聲，下倒去聲，著入聲。」</font>
</p>
<p height="0pt" width="2em" align="left">
<font size="4">
<font color="#000000">２０張季鷹縱任不拘，時人號為江東步兵。或謂之曰：「卿乃可縱適一時，獨不為身後名邪？」答曰：「使我有身後名，不如即時一桮酒！」</font>
</font>
 <font color="#C00000">〔一〕</font>
 <font color="#262626">文士傳曰：「翰任性自適，無求當世，時人貴其曠達。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「獨不為」景宋本及沈本無「獨」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">明陸樹聲長水日抄曰：「張季鷹因秋風起，思吳中蓴菜鱸魚，幡然曰：『人生貴適志，安能羈宦數千里，以要名爵？』觀其語顧榮曰：『天下紛紛，禍難未已。夫有四海之名者，求退良難。吾本志山林，無望於時。』故託言以去，而或者乃謂之曰：『子獨不為身後名？』不知翰方逃名當世，何暇計身後名耶？」</font>
</p>
<p height="0pt" width="2em" align="left">
<font size="4">
<font color="#000000">２１畢茂世云：「一手持蟹螯，一手持酒桮，拍浮酒池中，便足了一生。」</font>
</font>
 <font color="#262626">晉中興書曰：「畢卓字茂世，新蔡人。</font>
 <font color="#C00000">〔一〕</font>
 <font color="#262626">少傲達為胡毋輔之所知。太興末，為吏部郎，嘗飲酒廢職。比舍郎釀酒熟，卓因醉，夜至其間取飲之。主者謂是盜，執而縛之，知為吏部也，釋之。卓遂引主人燕側，取醉而去。溫嶠素知愛卓，請為平南長史，卒。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書卓傳云：新蔡鮦陽人。」</font>
</p>
<p height="0pt" width="2em" align="left">
<font size="4">
<font color="#000000">２２賀司空入洛赴命，為太孫舍人。</font>
</font>
 <font color="#C00000">〔一〕</font>
 <font size="4">
<font color="#000000">經吳閶門，在船中彈琴。張季鷹本不相識，先在金閶亭，聞絃甚清，下船就賀，因共語。便大相知說。問賀：「卿欲何之？」賀曰：「入洛赴命，正爾進路。」張曰：「吾亦有事北京。」因路寄載，便與賀同發。初不告家，家追問迺知。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書六十八循傳作『太子舍人』，是愍懷太子也。永康元年，愍懷廢死，後立其子為皇太孫，太子官屬即轉為太孫官屬。」</font>
</p>
<p height="0pt" width="2em" align="left">
<font size="4">
<font color="#000000">２３祖車騎過江時，公私儉薄，無好服玩。王、庾諸公共就祖，忽見裘袍重疊，珍飾盈列，諸公怪問之。祖曰：「昨夜復南塘一出。」祖于時恒自使健兒鼓行劫鈔，在事之人，亦容而不問。</font>
</font>
 <font color="#C00000">〔一〕</font>
 <font color="#262626">晉陽秋曰：「逖性通濟，不拘小節。又賓從多是桀黠勇士，逖待之皆如子弟。永嘉中，流民以萬數，揚土大饑，賓客攻剽，逖輒擁護全衛，</font>
 <font color="#C00000">〔二〕</font>
 <font color="#262626">談者以此少之，</font>
 <font color="#C00000">〔三〕</font>
 <font color="#262626">故久不得調。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">此條有敬胤注。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書逖傳：『逖撫慰之曰：「比復南塘一出不？」或為吏所繩，逖輒擁護救解之。』蓋用晉陽秋語而較詳，於事為合。如世說所云，則士雅自行劫矣。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：賓客攻剽，而逖擁護之者，此古人使貪使詐之術也。孟嘗君以雞鳴狗盜之徒為食客，亦是此意。談者少之，遂歸罪於逖，以為自使健兒劫鈔矣。</font>
</p>
<p height="0pt" width="2em" align="left">
<font size="4">
<font color="#000000">２４鴻臚卿孔群好飲酒。王丞相語云：「卿何為恒飲酒？不見酒家覆瓿布，日月糜爛？」</font>
</font>
 <font color="#C00000">〔一〕</font>
 <font size="4">
<font color="#000000">群曰：「不爾，不見糟肉，乃更堪久。」群嘗書與親舊：「今年田得七百斛秫米，不了麴糱事。」</font>
</font>
 <font color="#262626">群已見上。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書群傳：日月下有久字。」</font>
</p>
<p height="0pt" width="2em" align="left">
<font size="4">
<font color="#000000">２５有人譏周僕射：「與親友言戲，穢雜無檢節。」</font>
</font>
 <font color="#262626">鄧粲晉紀曰：「王導與周顗及朝士詣尚書紀瞻觀伎。瞻有愛妾，能為新聲。顗於眾中欲通其妾，露其醜穢，顏無怍色。有司奏免顗官，詔特原之。」</font>
 <font size="4">
<font color="#000000">周曰：「吾若萬里長江，何能不千里一曲。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：伯仁名德，似不宜有此。然魏、晉之間，蔑棄禮法，放蕩無檢，似此者多矣。御覽八百四十五引典論曰：「孝靈末，常侍張讓子奉為太醫令，與人飲，輒去衣露形，為戲樂也。」可見此風起於漢末。本書德行篇曰：「王平子、胡毋彥國諸人皆以任放為達，或有裸體者。」注引王隱晉書曰：「魏末阮籍嗜酒荒放，露頭散髮，裸袒箕踞。其後貴游子弟阮瞻、王澄、謝鯤、胡毋輔之之徒皆祖述於籍，謂得大道之本。故去巾幘，脫衣服，露醜惡，同禽獸。甚者名之為通，次者名之為達也。」伯仁與瞻等同時，不免名士習氣，故其舉動相同。特因其死在瞻等之後，晚年名德日重，故不與諸人同科耳。或謂諸人雖裸袒，不過朋友作達，何至眾中欲通人妾？不知王隱謂瞻等露醜惡，同禽獸，則亦何所不至？且此自是當時風氣。亦不獨瞻等為然也。抱朴子疾謬篇曰：「輕薄之人，跡廁高深。交成財贍，名位粗會，便背禮叛教，託云率任。才不逸倫，強為放達。以傲兀無檢者為大度，以惜護節操為澀少。於是臘鼓垂，無賴之子，白醉耳熱之後，結黨合群，遊不擇類，攜手連袂，以遨以集。入他堂室，觀人婦女，指玷修短，評論美醜。或有不通主人，便共突前，嚴飾未辦，不復窺聽。犯門折關，踰垝穿隙，有似抄劫之至也。其或妾媵藏避不及，至搜索隱僻，就而引曳，亦怪事也。然落拓之子，無骨鯁而好隨俗者，以通此者為親密，距此者為不恭。於是要呼憒雜，入室視妻，促膝之狹坐，交杯觴於咫尺。絃歌淫冶之音曲，以誂文君之動心。載號載呶，謔戲醜褻。窮鄙極黷，爾乃笑（此句疑脫一字）。亂男女之大節，蹈相鼠之無儀。然而俗習行慣，皆曰此乃京城上國公子王孫貴人所共為也。」沈約宋書五行志一亦曰：「晉惠帝元康中，貴游子弟相與為散髮身之飲，對弄婢妾。逆之者傷好，非之者負譏。希世之士，恥不與焉。蓋胡翟侵中國之萌也。豈徒伊川之民，一被髮而祭者乎？」二書之言，雖詳略不同，而曲折相合，知當時之風氣如此。伯仁大節無虧而言戲穢雜，蓋習俗移人，賢者不免。以彼任率之性，又好飲狂藥，昏醉之後，亦復何所不至？固不可以一眚掩其大德，亦不必曲為之辯，以為必無此事也。</font>
</p>
<p height="0pt" width="2em" align="left">
<font size="4">
<font color="#000000">２６溫太真位未高時，屢與揚州、淮中估客樗蒱，與輒不競。嘗一過，大輸物，戲屈，無因得反。與庾亮善，於舫中大喚亮曰：「卿可贖我！」庾即送直，然後得還。經此數四。</font>
</font>
 <font color="#262626">中興書曰：「嶠有儁朗之目，而不拘細行。」</font>
</p>
<p height="0pt" width="2em" align="left">
<font size="4">
<font color="#000000">２７溫公喜慢語，卞令禮法自居。</font>
</font>
 <font color="#262626">卞壼別傳曰：「壼正色立朝，百寮嚴憚，貴遊子弟，莫不祗肅。」</font>
 <font size="4">
<font color="#000000">至庾公許，大相剖擊。溫發口鄙穢，庾公徐曰：「太真終日無鄙言。」</font>
</font>
 <font color="#262626">重其達也。</font>
</p>
<p height="0pt" width="2em" align="left">
<font size="4">
<font color="#000000">２８周伯仁風德雅重，深達危亂。過江積年，恆大飲酒。嘗經三日不醒，時人謂之「三日僕射」。</font>
</font>
 <font color="#C00000">〔一〕</font>
 <font color="#262626">晉陽秋曰：「初，顗以雅望，獲海內盛名，後屢以酒失。庾亮曰：『周侯末年，可謂鳳德之衰也。』」語林曰：「伯仁正有姊喪，三日醉，姑喪，二日醉，大損資望。每醉，諸公常共屯守。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「雅重」北堂書鈔五十九引作「雅凝」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">晏殊類要二十八引作「顗常醉，及渡江，三日醒。」</font>
</p>
<p height="0pt" width="2em" align="left">
<font color="#262626">馬國翰語林輯本注曰：「御覽四百九十七引『周伯仁過江恒醉，止有姊喪三日醒，姑喪三日醒也』。案劉（孝標）引當與御覽同。後人以世說有三日不醒語，遂改兩醒字為兩醉字。止訛為正，三訛為二耳。」嘉錫案：御覽所引，於文理事情，皆較世說注為協。馬說是也。南史陳慶之傳載慶之子暄與兄子秀書云「昔周伯仁度江，唯三日醒。吾不以為少」云云。正是用語林，可以為證。</font>
</p>
<p height="0pt" width="2em" align="left">
<font size="4">
<font color="#000000">２９衛君長為溫公長史，溫公甚善之。每率爾提酒脯就衛，箕踞相對彌日。衛往溫許，亦爾。</font>
</font>
 <font color="#262626">衛永已見。</font>
</p>
<p height="0pt" width="2em" align="left">
<font size="4">
<font color="#000000">３０蘇峻亂，諸庾逃散。庾冰時為吳郡，單身奔亡，</font>
</font>
 <font color="#C00000">〔一〕</font>
 <font size="4">
<font color="#000000">民吏皆去。唯郡卒獨以小船載冰出錢塘口，蘧篨覆之。</font>
</font>
 <font color="#C00000">〔二〕</font>
 <font size="4">
<font color="#000000">時峻賞募覓冰，屬所在搜檢甚急。卒捨船市渚，因飲酒醉還，舞棹向船曰：「何處覓庾吳郡？此中便是。」冰大惶怖，然不敢動。監司見船小裝狹，謂卒狂醉，都不復疑。自送過淛江，寄山陰魏家，得免。</font>
</font>
 <font color="#262626">中興書曰：「冰為吳郡，蘇峻作逆，遣軍伐冰，冰棄郡奔會稽。」</font>
 <font size="4">
<font color="#000000">後事平，冰欲報卒，適其所願。卒曰：「出自廝下，不願名器。少苦執鞭，恆患不得快飲酒。使其酒足餘年畢矣，無所復須。」冰為起大舍，市奴婢，使門內有百斛酒，終其身。時謂此卒非唯有智，且亦達生。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「咸和二年二月，庾冰奔會稽。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李詳云：「詳案：說文：『籧篨，粗竹席也。』通鑑九十四作蘧蒢。胡注：『從草者，今蘆䕠也。』案古人從艸從竹之字互用，胡氏亦望文生義耳。其實竹席、蘆席，皆可覆之。」嘉錫案：方言五曰：「簟，宋、魏之閒謂之笙，或謂之籧䒼。自關而西，或謂之簟，或謂之䇽，其麤者謂之籧篨。自關而東，或謂之篕掞。」郭注曰：「江東呼籧篨為䕠，音廢。」</font>
</p>
<p height="0pt" width="2em" align="left">
<font size="4">
<font color="#000000">３１殷洪喬作豫章郡，</font>
</font>
 <font color="#C00000">〔一〕</font>
 <font color="#262626">殷氏譜曰：「羡字洪喬，陳郡人。</font>
 <font color="#C00000">〔二〕</font>
 <font color="#262626">父識，鎮東司馬。羡仕至豫章太守。」</font>
 <font size="4">
<font color="#000000">臨去，都下人因附百許函書。既至石頭，</font>
</font>
 <font color="#C00000">〔三〕</font>
 <font size="4">
<font color="#000000">悉擲水中，因祝曰：「沈者自沈，浮者自浮，殷洪喬不能作致書郵。」</font>
</font>
 <font color="#C00000">〔四〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「羡於咸康中為長沙，見庾翼傳。作豫章未知何時？蓋亦成帝時。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">書鈔一百三引語林作「郡下人」。御覽五百九十五作「郡人」。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">能改齋漫錄九曰：「汪藻彥章為江西提學，作石頭驛記云：『自豫章絕江而西，有山屹然。並江西出，曰石頭渚。世以為殷洪喬投書之地。今且千載，而洪喬之名與此山俱傳。』然則石頭之名，汪彥章徇流俗之失，竟以為洪喬投書之地，失之矣。予嘗考之，蓋江南有兩石頭：鍾山龍蟠，石頭虎踞，與夫王敦、蘇峻之所據者，此隸乎金陵者也。余孝頃與蕭勃即石頭作兩城，二子各據其一，此豫章之石頭也。洪喬為豫章太守，都下人士因其行，致書百餘函，次石頭皆投之。蓋金陵晉室所都，都下人士以羡出守，故因書以附之。投之石頭，謂羡出都而投，而非抵豫章而投也。後人以羡嘗守豫章，而豫章適有石頭，故因石頭之名號投書渚矣。」嘉錫案：此事原有二說。世說及今晉書殷浩傳均作都下人附書。羡既不肯為人作致書郵，則不必攜至豫章而後擲之水中。吳曾以為是金陵之石頭，固自有理。然御覽七十一引晉書曰：「殷羡建元中為豫章太守。去郡，郡人多附書一百餘封。行至江西石頭渚岸，以書擲水中，故時人號為投書渚。」是附書者，乃豫章郡人，而非都下人士。且明明指為江西石頭渚矣。寰宇記一百六載其事於洪州南昌縣石頭渚條下，並不始於汪彥章。吳曾之說知其一，未知其二也。世說此條本之語林。書鈔、御覽引語林，均作「郡人附書」。疑世說都字為傳寫之訛。唐史臣不覺其誤，反據以改舊晉書，所謂郢書而燕說之也。景定建康志十九云：「投書渚，今在城西。」是亦以為金陵之石頭。而所引晉史，仍作「殷羡去郡，人多附書」。則又兩失之矣。</font>
</p>
<p height="0pt" width="2em" align="left">
<font color="#262626">說郛卷五十引豫章古今記曰：「石頭津在郡江之西岸，亦名沈書浦。晉殷羡字洪喬，為豫章太守，臨去，因附書百封。羡將至石頭，沈之，內有囑托事，擲於水中曰：『有事者沈，無事者浮。』故名焉。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：此出語林，見御覽五百九十五引。</font>
</p>
<p height="0pt" width="2em" align="left">
<font size="4">
<font color="#000000">３２王長史、謝仁祖同為王公掾。</font>
</font>
 <font color="#262626">王濛別傳曰：「丞相王導辟名士時賢，協贊中興。旌命所加，必延俊乂，辟濛為掾。」</font>
 <font size="4">
<font color="#000000">長史云：「謝掾能作異舞。」謝便起舞，神意甚暇。</font>
</font>
 <font color="#262626">晉陽秋曰：「尚性通任，善音樂。」語林曰：「謝鎮西酒後，於槃案閒，為洛市肆工鴝鵒舞，甚佳。」</font>
 <font size="4">
<font color="#000000">王公熟視，謂客曰：「使人思安豐。」</font>
</font>
 <font color="#262626">戎性通任，尚類之。</font>
</p>
<p height="0pt" width="2em" align="left">
<font size="4">
<font color="#000000">３３王、劉共在杭南，</font>
</font>
 <font color="#C00000">〔一〕</font>
 <font size="4">
<font color="#000000">酣宴於桓子野家。</font>
</font>
 <font color="#262626">伊已見。</font>
 <font size="4">
<font color="#000000">謝鎮西往尚書墓還，葬後三日反哭。諸人欲要之，初遣一信，猶未許，然已停車。重要，便回駕。諸人門外迎之，把臂便下，裁得脫幘箸帽。酣宴半坐，乃覺未脫衰。</font>
</font>
 <font color="#262626">尚書，謝裒，尚叔也。已見。宋明帝文章志曰：「尚性輕率，不拘細行。兄葬後，往墓還，王濛、劉惔共遊新亭，濛欲招尚，先以問惔曰：『計仁祖正當不為異同耳。』惔曰：『仁祖韻中自應來。』乃遣要之。尚初辭，然已無歸意。及再請，即回軒焉。其率如此。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「尚初辭」下，沈本有「不往」二字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「杭，朱雀桁也。」</font>
</p>
<p height="0pt" width="2em" align="left">
<font size="4">
<font color="#000000">３４桓宣武少家貧，戲大輸，債主敦求甚切，思自振之方，莫知所出。陳郡袁耽，俊邁多能。</font>
</font>
 <font color="#262626">袁氏家傳曰：「耽字彥道，陳郡陽夏人，魏中郎令渙曾孫也。魁梧爽朗，高風振邁，少倜儻不羈，有異才，士人多歸之。仕至司徒從事中郎。」</font>
 <font size="4">
<font color="#000000">宣武欲求救於耽，耽時居艱，恐致疑，試以告焉。應聲便許，略無慊吝。遂變服懷布帽隨溫去，與債主戲。耽素有蓺名，債主就局曰：「汝故當不辦作袁彥道邪？」遂共戲。十萬一擲，直上百萬數。投馬絕叫，</font>
</font>
 <font color="#C00000">〔一〕</font>
 <font size="4">
<font color="#000000">傍若無人，探布帽擲對人曰：「汝竟識袁彥道不？」</font>
</font>
 <font color="#C00000">〔二〕</font>
 <font color="#262626">郭子曰：「桓公樗蒱，失數百斛米，求救於袁耽。耽在艱中，便云：『大快。我必作采，卿但大喚。』即脫其衰，共出門去。覺頭上有布帽，擲去，箸小帽。既戲，袁形勢呼袒，擲必盧雉，二人齊叫，敵家頃刻失數百萬也。」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「慊吝」景宋本作「嫌恪」。「慊」，沈本作「嫌」。注「少倜儻不羈，有異才」沈本作「少有異才，倜儻不羈」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">吳承仕曰：「投馬之馬，當即今所謂籌馬歟？」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書八十三耽傳云：『其通脫若此。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：御覽七百五十四引郭子曰：「桓公年少至貧，嘗樗蒱，失數百斛米。齒既惡，意亦沮，自審不復振，乃請救於袁彥道。桓具以情告，袁欣然無忤，便即俱去門，云『我不但拔卿、要為卿破之，我必作快齒，卿但快喚』云云。」較此注所引，互有詳略。</font>
</p>
<p height="0pt" width="2em" align="left">
<font size="4">
<font color="#000000">３５王光祿云：「酒，正使人人自遠。」</font>
</font>
 <font color="#262626">光祿，王蘊也。續晉陽秋曰：「蘊素嗜酒，末年尤甚。及在會稽，略少醒日。」</font>
</p>
<p height="0pt" width="2em" align="left">
<font size="4">
<font color="#000000">３６劉尹云：「孫承公狂士，每至一處，賞翫累日，或回至半路卻返。」</font>
</font>
 <font color="#262626">中興書曰：「承公少誕任不羈，家於會稽，性好山水。及求鄞縣，遺心細務，縱意遊肆，名阜盛川，靡不歷覽。」</font>
</p>
<p height="0pt" width="2em" align="left">
<font size="4">
<font color="#000000">３７袁彥道有二妹：一適殷淵源，一適謝仁祖。</font>
</font>
 <font color="#262626">袁氏譜曰：「耽大妹名女皇，適殷浩。小妹名女正，適謝尚。」</font>
 <font size="4">
<font color="#000000">語桓宣武云：「恨不更有一人配卿。」</font>
</font>
</p>
<p height="0pt" width="2em" align="left">
<font size="4">
<font color="#000000">３８桓車騎在荊州，張玄為侍中，使至江陵，路經陽岐村</font>
</font>
 <font color="#C00000">〔一〕</font>
 <font size="4">
<font color="#000000">，</font>
</font>
 <font color="#262626">村臨江，去荊州二百里。</font>
 <font size="4">
<font color="#000000">俄見一人，持半小籠生魚，徑來造船云：「有魚，欲寄作膾。」張乃維舟而納之。問其姓字，稱是劉遺民。</font>
</font>
 <font color="#C00000">〔二〕</font>
 <font color="#262626">中興書曰：「劉驎之，一字遺民。」已見。</font>
 <font size="4">
<font color="#000000">張素聞其名，大相忻待。劉既知張銜命，問：「謝安、王文度並佳不？」張甚欲話言，劉了無停意。既進膾，便去，云：「向得此魚，觀君船上當有膾具，是故來耳。」於是便去。張乃追至劉家，為設酒，殊不清旨。張高其人，不得已而飲之。方共對飲，劉便先起，云：「今正伐荻，不宜久廢。」張亦無以留之。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「無停意」「停」，渚宮舊事引作「留」。「方共對飲」「共」，渚宮舊事引作「欲」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">水經注三十五云：「江水又右逕陽岐山北，山沈大江。」寰宇記一百四十六云：「陽岐山在石首縣西一百步。」程炎震云：「舊唐書地理志：『石首縣顯慶元年移治陽岐山下。』御覽四十九引荊南記云：『石首縣陽岐山，山無所出，不足可書。本屬南平界。』又引范元年記云：『故老相承云：胡伯始以本縣境無山，此山上計偕簿。』按此山當有脫文，今姑仍之。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案史通雜說上史記篇注云：『劉遺民、曹纘皆於檀氏春秋有傳。』今晉書則了無其名。宋書周續之傳言彭城劉遺民遁跡廬山，與續之及陶淵明稱潯陽三隱。白居易宿西林寺詩注有柴桑令劉遺民。郎瑛七修類槁謂劉遺民名程之。據此注引何法盛書，則遺民是驎之別字，豈柴桑令又一人歟？今晉書劉驎之傳，不言一字遺民。」嘉錫案：此條自「名程之」以上，皆孫志祖之說，見讀書脞錄卷三。渚宮舊事五作「問其姓氏，稱劉道岷」。注云：「一云字道民。」案道民、遺民，自是兩人。隋書經籍志云：「梁有老子玄譜一卷，晉柴桑令劉遺民撰，亡。」又云：「梁有柴桑令劉遺民集五卷，錄一卷，亡。」經典釋文序錄有劉遺民玄譜一卷，注云：「字遺民，彭城人，東晉柴桑令。」廣弘明集三十二有釋慧遠與隱士劉遺民等書，道宣注云：「彭城劉遺民，以晉太元中除宜昌、柴桑二縣令。值廬山靈邃，足以往而不返。丁母憂，去職入山。於西林澗北，別立禪坊，養志閒處。在山一十五年，年五十七。」蓮社高賢傳云：「劉程之字仲思，彭城人。劉裕以其不屈，乃旌其號曰遺民。」據此，則其人雖與劉驎之同時，同號遺民，而其名字、里貫、仕履以及平生事蹟，乃無一同者。其非一人，瞭然易見。棲逸篇注言驎之居陽岐，去道斥近。晉書驎之傳亦言居於陽岐，在官道之側。與此條張玄往江陵，而道經陽岐村者合。然則與玄遇者，自是驎之，與白蓮社中之劉遺民固絕不相干也。御覽五百四引晉中興書曰：「劉驎之字子驥，一字道民。」與此注引作一字遺民者不同。考水經注四十引有劉道民詩。蓋驎之自字道民，後人校世說者但知有廬山之劉遺民，遂妄改為「遺」耳。又案：蓮社高賢傳，乃宋大觀間沙門懷語據陳舜俞本重修。舜俞原書，見宋本廬山記卷三，題為十八賢傳。其劉遺民傳云：「劉程之字仲思，彭城聚里人。解褐府參軍。程之既慕遠公名德，欲白首同社，乃錄尋陽、柴桑，以為入山之資。歲滿棄去，結廬西林，蔽以榛莽。義熙閒，公侯復辟之，皆不應。後易名遺民。義熙六年庚戌終，春秋五十七。」無劉裕以其不屈，旌其號曰遺民之說。高賢傳之言，疑出傅會。佛祖通載八亦云：「司徒王謐、丞相桓玄、侍中謝混、太尉劉裕咸嘉其賢，欲相推薦。程之力辭。太尉亦以其志不屈，與群公議遺民之號旌焉。」與高賢傳同一不可據。</font>
</p>
<p height="0pt" width="2em" align="left">
<font size="4">
<font color="#000000">３９王子猷詣郗雍州，</font>
</font>
 <font color="#262626">中興書曰：「郗恢字道胤，高平人。父曇，北中郎將。恢長八尺，美，風神魁梧。烈宗器之，以為蕃伯之望。自太子左率，擢為雍州刺史。」</font>
 <font size="4">
<font color="#000000">雍州在內，見有𣰅，</font>
</font>
 <font color="#C00000">〔一〕</font>
 <font size="4">
<font color="#000000">云：「阿乞那得此物？」</font>
</font>
 <font color="#262626">阿乞、恢小字。</font>
 <font size="4">
<font color="#000000">令左右送還家。郗出見之，王曰：「向有大力者負之而趨。」</font>
</font>
 <font color="#262626">莊子曰：「夫藏舟於壑，藏山於澤，謂之固矣。然有大力者負之而走，昧者不知也。」</font>
 <font size="4">
<font color="#000000">郗無忤色。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「𣰅」「𣰅」，沈本作「毾」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案𣰅，當作毾。一切經音義引通俗文：『織毛褥曰毹，細者謂之毾。』後漢書西域傳注引埤倉：『毾，毛席也。』北堂書鈔引通俗文：『氍毹之細者曰毾。』玉篇：『毾，席也。』集韻：『毾，罽也。』字書、韻書，並無𣰅字。」</font>
</p>
<p height="0pt" width="2em" align="left">
<font color="#262626">程炎震云：「𣰅即毾字。玉篇：『毾，他臘切，毾席。，都能切，毾也。』廣韻二十八盍：『毾，吐盍切，毾。』又十七登：『，都滕切，毾。』後漢書百十八西域傳：『天竺國有細布好毾』，注：『毾，它盍反。，音登。』埤蒼：『白毛席也。』釋名曰：『施之承大床前，小榻上，以登床也。』」按今本釋名卷六作榻登，賢注所引亦小異。」吳承仕曰：「據此，是𣰅尚希有，故時人珍之。」</font>
</p>
<p height="0pt" width="2em" align="left">
<font size="4">
<font color="#000000">４０謝安始出西戲，失車牛，便杖策步歸。道逢劉尹，語曰：「安石將無傷？」謝乃同載而歸。</font>
</font>
</p>
<p height="0pt" width="2em" align="left">
<font size="4">
<font color="#000000">４１襄陽羅友有大韻，少時多謂之癡。嘗伺人祠，欲乞食，往太蚤，門未開。主人迎神出見，問以非時，何得在此？答曰：「聞卿祠，欲乞一頓食耳。」</font>
</font>
 <font color="#C00000">〔一〕</font>
 <font size="4">
<font color="#000000">遂隱門側。至曉，得食便退，了無怍容。為人有記功，從桓宣武平蜀，按行蜀城闕觀宇，內外道陌廣狹，植種果竹多少，皆默記之。後宣武漂洲與簡文集，</font>
</font>
 <font color="#C00000">〔二〕</font>
 <font size="4">
<font color="#000000">友亦預焉。共道蜀中事，亦有所遺忘，友皆名列，曾無錯漏。宣武驗以蜀城闕簿，皆如其言。坐者歎服。謝公云：「羅友詎減魏陽元！」</font>
</font>
 <font color="#C00000">〔三〕</font>
 <font size="4">
<font color="#000000">後為廣州刺史，當之鎮，刺史桓豁語令莫來宿。</font>
</font>
 <font color="#C00000">〔四〕</font>
 <font size="4">
<font color="#000000">答曰：「民已有前期。主人貧，或有酒饌之費，見與甚有舊，請別日奉命。」征西密遣人察之。至日，乃往荊州門下書佐家，處之怡然，不異勝達。在益州語兒云：「我有五百人食器。」家中大驚。其由來清，而忽有此物，定是二百五十沓烏樏。</font>
</font>
 <font color="#C00000">〔五〕</font>
 <font color="#262626">晉陽秋曰：「友字它仁，襄陽人。少好學，不持節檢。性嗜酒，當其所遇，不擇士庶。又好伺人祠，往乞餘食，雖復營署壚肆，不以為羞。桓溫常責之云：『君太不逮！須食，何不就身求？乃至於此！』友傲然不屑，答曰：『就公乞食，今乃可得，明日已復無。』溫大笑之。始仕荊州，後在溫府。以家貧乞祿，溫雖以才學遇之，而謂其誕肆，非治民才，許而不用。後同府人有得郡者，溫為席起別，友至尤晚。問之，友答曰：『民性飲道嗜味，昨奉教旨，乃是首旦出門，於中路逢一鬼，大見揶揄，云：「我只見汝送人作郡，何以不見人送汝作郡？」民始怖終慚，回還以解，不覺成淹緩之罪。』溫雖笑其滑稽，而心頗愧焉。後以為襄陽太守，累遷廣、益二州刺史。在藩舉其宏綱，不存小察，甚為吏民所安說。薨於益州。」</font>
 <font color="#C00000">〔六〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「至日」「日」，景宋本及沈本作「夕」。注「字它仁」「它」，沈本作「宅」。注「以才學遇之」沈本「才」作「文」。注「起別」「起」，景宋本及沈本作「赴」。注「始怖終慚」「怖」，景宋本及沈本作「」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">錢大昕恒言錄二曰：「世說羅友曰：『聞君祠，欲乞一頓食耳。』南史徐湛之傳：『今日有一頓飽食，欲殘害我兒子。』杜子美詩：『頓頓食黃魚。』舊唐書食貨志：『宜付所司決，痛杖一頓。』阮常生注曰：『常生案：水經注：「爾雅曰：『山一成謂之頓丘。』釋名謂『一頓而成丘，無高下小大之殺也』。」』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案漂洲，當作溧洲，本作烈洲，亦作洌洲。在今江南江寧縣西南七十里，以旁有烈山得名。此因烈誤洌，因洌誤溧，遂訛為漂耳。晉書桓溫傳作洌洲。桓沖傳亦誤作漂州。」程炎震云：「御覽六十九引丹陽記曰：『烈洲在縣西南。』輿地志云：『吳舊津所也。內有小水，堪泊船，商客多停以避烈風，故以名焉。王濬伐吳宿於此。簡文為相時，會桓元子之所也。亦曰漂洲。洲上有山，山形似栗。伏滔北征賦謂之烈洲。』又曰：『江寧縣二十五里有洌洲。』按漂洲當作溧洲，即洌洲也。簡文會溫於洌洲，通鑑在哀帝興寧三年二月。胡三省曰：『今姑孰江中有洌山，即其地。又會桓元子之所也。』子字原脫，今補。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「桓溫以永和三年丁未平蜀，至興寧三年乙丑，凡十九年，是真強記者矣。」晉書：「魏舒字陽元，任城樊人也。官至司徒，謚曰康。」傳不言其強記，其事未詳。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「興寧三年，桓豁為荊州。」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">李慈銘云：「案沓，重也。樏已見卷中之上雅量篇。其器似盤中有隔，猶唐之牙盤，今之手盒。一器中攢聚數十隔。故友二百五十重烏樏者，每隔之下必有其托，遂成五百食器矣。友家清貧，蓋用黑漆此器，故曰烏樏。」程炎震云：「玉篇：『沓，重疊也。』廣韻：『沓，重也，合也。』樏當為有蓋之器，故一樏可為兩人食器也。」嘉錫案：廣韻：「樏，力委切，似盤，中有隔也。」解見雅量篇「王夷甫嘗屬族人事」條。御覽七百五十九引東宮舊事曰：「漆三十五子方樏二沓，蓋二枚。」與此可以互證。樏之為器，其形似盤而有蓋，又似盒，中分數隔。一隔之中，別置小盤以盛菜，如今之碟子，為其便於洗滌也，故謂之樏。樏之為言累也。盒為母，而碟為子，幾隔則為幾子。故杜蘭香傳有七子樏，而祖台之志怪謂之七子盒盤也。盒與碟合為一副，則謂之沓。沓者，疊也。言隔之上又有碟，其形疊疊然也。但東宮舊事之與世說，又自不同。舊事之所謂沓，舉盒言之，故三十五子而為一沓。則樏一而碟三十五也。此所謂沓者，舉碟言之，欲其數之多，故以一碟一隔為一沓。蓋取出其碟，隔中亦可以盛菜，故二百五十沓，而可為五百人食器也。第不知凡為幾樏？樏有幾子耳？程氏以樏與蓋，為兩人食器，非也。樏必有隔，無隔則不得謂之樏。三十五子之樏，而止有一蓋，則碟多而蓋少。一沓惡能分食兩人乎？烏樏者，塗之使黑，而不用漆，極言其清貧耳。後人或去盒，獨用其碟。古無碟子，既不可名樏，又似盤而小，復不可名盤，遂謂之疊。酉陽雜俎十五云：「劉錄事食鱠數疊，咯出一骨珠子，乃置於茶甌中，以疊覆之。」又云：「有大蝦蟆如疊。」金石萃編一百三唐濟瀆廟北海壇祭器碑，有二百箇，疊子五十隻，盤子五十隻。王氏跋云：「疊子廁於後，即今俗名碟子。疊有重累之義。碟音舌，集韻云『治皮也』，不與碗同類。今俗作碟，非也。」其說是矣。以余考之：碟字，宋人本作楪。歸田錄四云：「呂文穆公為宰相，有一朝士家藏古鑑，自言能照二百里，欲因公弟獻以求知。公笑曰：『吾面不過楪子大，安用照二百里？』」東京夢華錄四云：「都人風俗奢侈，凡酒店中兩人對坐飲酒，亦須用注碗一副，盤盞兩副，果菜碟各五片，水菜碗三五隻。」武林舊事六記酒樓云：「酒未至，則先設看菜數楪。及舉盃，則又換細菜。」又卷九記高宗幸張俊府，俊所進奉寶器，有玉椽頭楪兒一，玉圓臨安樣楪兒一。凡所謂楪子楪兒，皆即疊也。不知何時又轉為碟。碟固俗字，然玉篇云：「楪，餘涉切，牖也。」又「楪榆，縣名」。以楪為疊，亦非其本義也。今人知碟子之出於樏者，鮮矣。故牽連並考之如此。通鑑長編卷一百四十三范仲淹言滕宗諒在邠州，聲樂數日，樂人弟子得銀楪子三二十片。案三二十片，蓋即三二十隻也。以其小而淺，故謂之片。又案：類聚八十二引杜蘭香傳，有七子樏。詳見雅量篇「王夷甫嘗屬族人事」條。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">渚宮舊事五云：「友墓在公安縣南。」</font>
</p>
<p height="0pt" width="2em" align="left">
<font size="4">
<font color="#000000">４２桓子野每聞清歌，輒喚「奈何！」謝公聞之曰：「子野可謂一往有深情。」</font>
</font>
</p>
<p height="0pt" width="2em" align="left">
<font size="4">
<font color="#000000">４３張湛好於齋前種松柏。</font>
</font>
 <font color="#262626">晉東宮官名曰：「湛字處度，高平人。」張氏譜曰：「湛祖嶷，正員郎。父曠，鎮軍司馬。湛仕至中書郎。」</font>
 <font color="#C00000">〔一〕</font>
 <font size="4">
<font color="#000000">時袁山松出遊，每好令左右作挽歌。</font>
</font>
 <font color="#262626">山松別見。續晉陽秋曰：「袁山松善音樂，北人舊歌有行路難曲，辭頗疏質，山松好之，乃為文其章句，婉其節制，每因酒酣，從而歌之。聽者莫不流涕。初，羊曇善唱樂，桓尹能挽歌，及山松以行路難繼之，時人謂之三絕。」今云挽歌，未詳。</font>
 <font color="#C00000">〔二〕</font>
 <font size="4">
<font color="#000000">時人謂「張屋下陳屍，袁道上行殯」。</font>
</font>
 <font color="#262626">裴啟語林曰：「張湛好於齋前種松，養鴝鵒。袁山松出遊，好令左右作挽歌。時人云云。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">隋書經籍志曰：「列子八卷，東晉光祿勳張湛注。」宋書良吏王歆之傳曰：「高平張祐，以吏材見知。祐祖湛，晉孝武時以才學為中書侍郎、光祿勳。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「御覽四百九十七酣醉門引俗語曰：『宋禕死後，葬在金城南山，對瑯玡郡門。袁山松為瑯邪太守，每醉，輒乘輿上宋禕冢，作行路難歌。』晉書八十三山松傳並取兩說。」御覽四百九十七引俗說曰：「袁山松為瑯琊太守，每醉，輒乘輿上宋禕冢，作行路難歌。」詳見品藻篇「宋禕曾為王大將軍妾」條。</font>
</p>
<p height="0pt" width="2em" align="left">
<font color="#262626">讀書脞錄續編四曰：「志祖案：山松既歌行路難曲，復於出游好令左右作挽歌也。自是二事，不當牽合，晉書本傳兩載之。」</font>
</p>
<p height="0pt" width="2em" align="left">
<font size="4">
<font color="#000000">４４羅友作荊州從事，</font>
</font>
 <font color="#C00000">〔一〕</font>
 <font size="4">
<font color="#000000">桓宣武為王車騎集別。</font>
</font>
 <font color="#262626">車騎，王洽，別見。</font>
 <font size="4">
<font color="#000000">友進坐良久，辭出，宣武曰：「卿向欲咨事，何以便去？」答曰：「友聞白羊肉美，一生未曾得喫，故冒求前耳。無事可咨。今已飽，不復須駐。」了無慚色。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">渚宮舊事五云：「友與兄崇及甥習鑿齒同為溫從事。」</font>
</p>
<p height="0pt" width="2em" align="left">
<font size="4">
<font color="#000000">４５張驎酒後挽歌甚悽苦，</font>
</font>
 <font color="#C00000">〔一〕</font>
 <font size="4">
<font color="#000000">桓車騎曰：「卿非田橫門人，何乃頓爾至致？」</font>
</font>
 <font color="#262626">驎，張湛小字也。譙子法訓云：「有喪而歌者。或曰：『彼為樂喪也，有不可乎？』譙子曰：『書云：「四海遏密八音。」何樂喪之有？』曰：『今喪有挽歌者，何以哉？』譙子曰：『周聞之：蓋高帝召齊田橫至于戶鄉亭，自刎奉首，從者挽至於宮，不敢哭而不勝哀，故為歌以寄哀音。彼則一時之為也。鄰有喪，舂不相引，挽人銜枚，孰樂喪者邪？』」按莊子曰：「紼謳所生，必於斥苦。」司馬彪注曰：「紼，引柩索也。斥，疏緩也。苦，用力也。引紼所以有謳歌者，為人有用力不齊，故促急之也。」春秋左氏傳曰：「魯哀公會吳伐齊，其將公孫夏命歌虞殯。」杜預曰：「虞殯，送葬歌，示必死也。」史記絳侯世家曰：「周勃以吹簫樂喪。」然則挽歌之來久矣，非始起於田橫也。然譙氏引禮之文，頗有明據，非固陋者所能詳聞。疑以傳疑，以俟通博。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書卷二十禮志曰：『漢、魏故事，大喪及大臣之喪，執紼者挽歌。新禮以為輓歌出於漢武帝役人之勞，聲哀切，遂以為送終之禮。雖音曲摧愴，非經典所制，違禮設銜枚之義。方在號慕，不宜以歌為名，除（不）輓歌。摯虞以為：輓歌因倡和而為摧愴之聲，銜枚所以全哀。此亦以感眾。雖非經典所載，是歷代故事。詩稱「君子作歌，惟以告哀」。以歌為名，亦無所嫌。宜定新禮如舊，詔從之。』」</font>
</p>
<p height="0pt" width="2em" align="left">
<font size="4">
<font color="#000000">４６王子猷嘗暫寄人空宅住，便令種竹。或問：「暫住何煩爾？」王嘯詠良久，直指竹曰：「何可一日無此君？」</font>
</font>
 <font color="#262626">中興書曰：「徽之卓犖不羈，欲為傲達，放肆聲色頗過度。時人欽其才，穢其行也。」</font>
</p>
<p height="0pt" width="2em" align="left">
<font size="4">
<font color="#000000">４７王子猷居山陰，夜大雪，眠覺，開室，命酌酒。四望皎然，因起仿偟，詠左思招隱詩。</font>
</font>
 <font color="#262626">中興書曰：「徽之任性放達，棄官東歸，居山陰也。」左詩曰：「杖策招隱士，荒塗橫古今。巖穴無結構，丘中有鳴琴。白雪停陰岡，丹葩曜陽林。」</font>
 <font size="4">
<font color="#000000">忽憶戴安道，時戴在剡，</font>
</font>
 <font color="#C00000">〔一〕</font>
 <font size="4">
<font color="#000000">即便夜乘小船就之。經宿方至，造門不前而返。人問其故，王曰：「吾本乘興而行，興盡而返，何必見戴？」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「山陰剡，即揚州會稽縣。」</font>
</p>
<p height="0pt" width="2em" align="left">
<font size="4">
<font color="#000000">４８王衛軍云：「酒正自引人箸勝地。」</font>
</font>
 <font color="#262626">王𥵊已見。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「𥵊」景宋本及沈本俱「薈」，是。</font>
</p>
<p height="0pt" width="2em" align="left">
<font size="4">
<font color="#000000">４９王子猷出都，尚在渚下。</font>
</font>
 <font color="#C00000">〔一〕</font>
 <font size="4">
<font color="#000000">舊聞桓子野善吹笛，</font>
</font>
 <font color="#262626">續晉陽秋曰：「左將軍桓伊善音樂，孝武飲燕，謝安侍坐，帝命伊吹笛。伊神色無忤，既吹一弄，乃放笛云：『臣於箏乃不如笛，然自足以韻合歌管。臣有一奴，善吹笛，且相便串，請進之。』帝賞其放率，聽召奴。奴既至，吹笛，伊撫箏而歌怨詩，因以為諫也。」</font>
 <font color="#C00000">〔二〕</font>
 <font size="4">
<font color="#000000">而不相識。遇桓於岸上過，王在船中，客有識之者云：「是桓子野。」王便令人與相聞云：「聞君善吹笛，試為我一奏。」桓時已貴顯，素聞王名，即便回下車，踞胡床，</font>
</font>
 <font color="#C00000">〔三〕</font>
 <font size="4">
<font color="#000000">為作三調。弄畢，便上車去。客主不交一言。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書八十一伊傳云：『王徽之赴召京師，泊舟青溪側。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">類聚四十四引語林曰：「桓野王善解音，晉孝武祖宴西堂，樂闋酒闌，將詔野王箏歌。野王辭以須笛。於是詔其常吹奴碩，賜姓曰張，加四品將軍，引使上殿。張碩意氣激揚，吹破三笛。末取睹腳笛，然後乃理調成曲。」野王蓋子野之誤。書鈔一百十引語林云：「晉孝武祖宴西堂，詔桓子野彈箏，桓乃撫箏而歌怨詩，悲厲之響，一堂流涕。」嘉錫案：事詳晉書八十一桓宣傳。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">演繁露十四云：「今之交床，制本虜來，始名胡床。桓伊下馬據胡床，取笛三弄，是也。隋以讖有胡，改名交床。」嘉錫案：御覽卷六百九十九引風俗通曰：「靈帝好胡服帳，京師皆競為之。」又卷七百六引云：「靈帝好胡床。」晉書五行志曰：「泰始之後，中國相尚用胡床。」</font>
</p>
<p height="0pt" width="2em" align="left">
<font size="4">
<font color="#000000">５０桓南郡被召作太子洗馬，</font>
</font>
 <font color="#262626">玄別傳曰：「玄初拜太子洗馬，時朝廷以溫有不臣之跡，故抑玄為素官。」</font>
 <font size="4">
<font color="#000000">船泊荻渚。</font>
</font>
 <font color="#C00000">〔一〕</font>
 <font size="4">
<font color="#000000">王大服散後已小醉，往看桓。桓為設酒，不能冷飲，頻語左右：「令溫酒來！」桓乃流涕嗚咽，王便欲去。桓以手巾掩淚，因謂王曰：「犯我家諱，何預卿事？」</font>
</font>
 <font color="#C00000">〔二〕</font>
 <font color="#262626">晉安帝紀曰：「玄哀樂過人，每歡戚之發，未嘗不至嗚咽。」</font>
 <font size="4">
<font color="#000000">王歎曰：「靈寶故自達。」</font>
</font>
 <font color="#262626">靈寶，玄小字也。異苑曰：「玄生而有光照室，善占者云：『此兒生有奇耀，宜目為天人。』宣武嫌其三文，</font>
 <font color="#C00000">〔三〕</font>
 <font color="#262626">復言為『神靈寶』，猶復用三。既難重前，卻減『神』一字，名曰『靈寶』。」語林曰：「玄不立忌日，止立忌時，其達而不拘，皆此類。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「宜目為天人」「目」，景宋本作「字」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書玄傳云：『年二十三，始拜太子洗馬。』則是太元十六年，王忱已為荊州。此荻渚當在江陵。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：顏氏家訓風操篇曰：「禮云：『見似目瞿，聞名心瞿。』有所感觸，惻愴心眼。若在從容平常之地，幸須申其情耳。必不可避，亦當忍之，不必期於顛沛而走也。梁世謝舉甚有聲譽，聞諱必哭，為世所譏。又有臧逢世，臧嚴之子，篤學修行，不墜門風。孝元經牧江州，遣往建昌督事，郡縣民庶，競修牋書。有稱嚴寒者，必對之流涕。不省取記，多廢公事。」由顏氏之言觀之，知聞諱而哭，乃六朝之舊俗。故雖凶悖如桓玄，不敢不謹守此禮也。御覽卷五百六十二引世說曰：「桓玄呼人溫酒，自道其父名。既而曰：『英雄正自粗疏。』」今世說既無其語，且正與此相反，不知本出何書。恐是孝標之注，蓋引他書，以明與世說不同。今本為宋人所削耳。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">吳承仕曰：「嫌有三文，『天人』非三文也。此註恐有奪誤。」嘉錫案：宣武嫌其三文，若字為天人，則止二文。蓋天人下脫一字。今本異苑亦誤作「目為天人」。</font>
</p>
<p height="0pt" width="2em" align="left">
<font size="4">
<font color="#000000">５１王孝伯問王大：「阮籍何如司馬相如？」王大曰：「阮籍胸中壘塊，故須酒澆之。」</font>
</font>
 <font color="#262626">言阮皆同相如，而飲酒異耳。</font>
</p>
<p height="0pt" width="2em" align="left">
<font size="4">
<font color="#000000">５２王佛大歎言：「三日不飲酒，覺形神不復相親。」</font>
</font>
 <font color="#262626">晉安帝紀曰：「忱少慕達，好酒，在荊州轉甚，一飲或至連日不醒，遂以此死。」</font>
 <font color="#C00000">〔一〕</font>
 <font color="#262626">宋明帝文章志曰：「忱嗜酒，醉輒經日，自號上頓。世喭以大飲為『上頓』，起自忱也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「北堂書鈔一百四十八引祖台之與王荊州忱書曰：『君須復飲，不廢止之，將不獲已耶？通人識士，累於此物，古人屏爵去邑，焚罍毀榼。』案邑字有誤。御覽四百五十七引作巵。」嘉錫案：竇革酒譜誡失篇亦引云：「古人以酒為戒，願君屏爵棄巵，焚罍毀榼。殛儀狄於羽山，放杜康於三危。古人繫重離必有贈言，僕之與君，其能已乎？」合此兩書觀之，知台之嘗勸忱戒酒，而忱不從，故卒死於酒。書鈔所引，無「殛儀狄」以下六句，且有脫誤。嚴可均未檢酒譜，故全晉文卷一百三十八所輯其文不全，今為補之如此。宋書范泰傳曰：「荊州刺史王忱嗜酒，醉輒累旬。及醒，則儼然端肅。」</font>
</p>
<p height="0pt" width="2em" align="left">
<font size="4">
<font color="#000000">５３王孝伯言：「名士不必須奇才。但使常得無事，痛飲酒，熟讀離騷，便可稱名士。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「便」，山谷內集注十二引作「自」。又十九引作「便足」。嘉錫案：賞譽篇云：「王恭有清辭簡旨，而讀書少。」此言不必須奇才，但讀離騷，皆所以自飾其短也。恭之敗，正坐不讀書。故雖有憂國之心，而卒為禍國之首，由其不學無術也。自恭有此說，而世之輕薄少年，略識之無，附庸風雅者，皆高自位置，紛紛自稱名士。政使此輩車載斗量，亦復何益於天下哉？</font>
</p>
<p height="0pt" width="2em" align="left">
<font size="4">
<font color="#000000">５４王長史登茅山，大慟哭曰：「琅邪王伯輿，終當為情死。」</font>
</font>
 <font color="#262626">王氏譜曰：「廞字伯輿，琅邪人。父薈，衛將軍。廞歷司徒長史。」周祗隆安記曰：「初，王恭將唱義，使喻三吳，廞居喪，拔以為吳國內史。國寶既死，恭罷兵，令廞反喪服。廞大怒，即日據吳都以叛。恭使司馬劉牢之討廞，廞敗，不知所在。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
</body>
</html>
