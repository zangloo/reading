<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml">
<head><title></title>
</head>
<body>
<p height="0pt" width="0pt" align="left">
<font size="4">
<font color="#385623">規箴第十</font>
</font>
</p>
<p height="0pt" width="2em" align="left">
<font size="4">
<font color="#000000">１漢武帝乳母嘗於外犯事，帝欲申憲，乳母求救東方朔。</font>
</font>
 <font color="#262626">漢書曰：「朔字曼倩，平原厭次人。」朔別傳曰：「朔，南陽步廣里人。」列仙傳云：「朔是楚人。武帝時上書說便宜，拜郎中。宣帝初，棄官而去，共謂歲星也。」</font>
 <font size="4">
<font color="#000000">朔曰：「此非脣舌所爭，爾必望濟者，將去時但當屢顧帝，慎勿言！此或可萬一冀耳。」乳母既至，朔亦侍側，因謂曰：「汝癡耳！帝豈復憶汝乳哺時恩邪？」帝雖才雄心忍，亦深有情戀，乃悽然愍之，即敕免罪。</font>
</font>
 <font color="#262626">史記滑稽傳曰：「漢武帝少時，東武侯母嘗養帝，後號大乳母。其子孫從奴，橫暴長安中，當道奪人衣物。有司請徙乳母於邊，奏可。乳母入辭。帝所幸倡郭舍人發言陳辭，雖不合大道，然令人主和說。乳母乃先見，為下泣。舍人曰：『即入辭，勿去，數還顧。』乳母如其言。舍人疾言罵之曰：『咄！老女子，何不疾行，陛下已壯矣，寧尚須乳母活邪？尚何還顧邪？』於是人主憐之。詔止毋徙，罰請者。」</font>
</p>
<p height="0pt" width="2em" align="left">
<font size="4">
<font color="#000000">２京房與漢元帝共論，因問帝：「幽、厲之君何以亡？所任何人？」答曰：「其任人不忠。」房曰：「知不忠而任之，何邪？」曰：「亡國之君，各賢其臣，豈知不忠而任之？」房稽首曰：「將恐今之視古，亦猶後之視今也。」</font>
</font>
 <font color="#262626">漢書曰：「京房字君明，東郡頓丘人。尤好鍾律，知音聲，以孝廉為郎。是時中書令石顯專權，及友人五鹿充宗為尚書令，與房同經，論議相是非，而此二人用事。房嘗宴見，問上曰：『幽、厲之君何以亡？所任何人？』上曰：『君亦不明，而臣巧佞。』房曰：『知其巧佞而任之邪？將以為賢邪？』上曰：『賢之。』房曰：『然則今何以知其不賢？』上曰：『以其時亂而君危知之。』房曰：『是任賢而理，任不肖而亂，自然之道也。幽、厲何不覺悟而蚤納賢？何為卒任不肖以至亡？』於是上曰：『亂亡之君，各賢其臣。令皆覺悟，安得亂亡之君？』房曰：『齊桓、二世何不以幽、厲疑之，而任豎刁、趙高，政治日亂邪？』上曰：『唯有道者能以往知來耳。』房曰：『自陛下即位，盜賊不禁，刑人滿市』云云，問上曰：『今治也？亂也？』上曰：『然愈於彼。』房曰：『前二君皆然。臣恐後之視今，猶今之視前也。』上曰：『今為亂者誰？』房曰：『上所親與圖事帷幄中者。』房指謂石顯及充宗。顯等乃建言，宜試房以郡守，遂以房為東郡。顯發其私事，坐棄市。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「以房為東郡」「東」，沈本作「魏」。</font>
</p>
<p height="0pt" width="2em" align="left">
<font size="4">
<font color="#000000">３陳元方遭父喪，哭泣哀慟，軀體骨立。其母愍之，竊以錦被蒙上。郭林宗弔而見之，謂曰：「卿海內之儁才，四方是則，如何當喪，錦被蒙上？孔子曰：『衣夫錦也，食夫稻也，於汝安乎？』</font>
</font>
 <font color="#262626">論語曰：「宰我問：『三年之喪，期已久矣。』子曰：『食夫稻，衣夫錦，於汝安乎？夫君子居喪，食旨不甘，聞樂不樂，居處不安，故不為也！今汝安，則為之。』」</font>
 <font size="4">
<font color="#000000">吾不取也！」奮衣而去。</font>
</font>
 <font color="#C00000">〔一〕</font>
 <font size="4">
<font color="#000000">自後賓客絕百所日。</font>
</font>
 <font color="#C00000">〔二〕</font>
 <font color="#262626">所，一作許。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「林宗之沒，乃先於太丘二十餘年。范書、蔡集皆明著之，此之誣謗，可謂巨謬。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：此出語林，見御覽五百六十一，文較略。又七百七引較詳。而云「傅信字子思，遭父喪」云云。蓋有兩說。</font>
</p>
<p height="0pt" width="2em" align="left">
<font size="4">
<font color="#000000">４孫休好射雉，至其時則晨去夕反。群臣莫不止諫：「此為小物，何足甚耽？」休曰：「雖為小物，耿介過人，朕所以好之。」</font>
</font>
 <font color="#C00000">〔一〕</font>
 <font color="#262626">環濟吳紀曰：「休字子烈，吳大帝第六子。初封琅邪王，夢乘龍上天，顧不見尾。孫琳廢少主，迎休立之。銳意典籍，欲畢覽百家之事。</font>
 <font color="#C00000">〔二〕</font>
 <font color="#262626">頗好射雉，至春，晨出莫反，唯此時舍書。崩，謚景皇帝。」條列吳事曰：「休在位烝烝無有遺事，唯射雉可譏。」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「莫不止諫」唐本作「莫不上諫曰」。注「吳大帝第六子」唐本作「齊太皇帝第六子也」。注「晨出莫反」「莫」，唐本作「暮」。注「無有遺事」「無」，唐本作「少」。注「唯射雉可譏」唐本作「頗以射雉為譏云爾」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：按吳志潘濬傳注引江表傳曰：「權數射雉，濬諫權。權曰：『相與別後，時時蹔出耳，不復如往日之時也。』濬出，見雉翳故在，手自撤壞之。權由是自絕，不復射雉。」今讀世說及吳紀，知權父子皆有此好。但權聞義能徙，而休飾辭拒諫，以故貽譏當世。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：今吳志孫休傳言「休銳意典籍」云云，與吳紀同。且載休答張布曰：「孤之涉學，群書略遍，所見不少。」又韋曜傳言「休命曜依劉向故事，校定群書」，均可見休之好學。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：初學記十一引有薛瑩條列吳事。吳志薛綜傳注引干寶晉紀：「武帝問瑩孫皓之所以亡，吳士存亡者之賢愚。瑩各以狀對。」</font>
</p>
<p height="0pt" width="2em" align="left">
<font size="4">
<font color="#000000">５孫皓問丞相陸凱曰：「卿一宗在朝有幾人？」陸曰：「二相、五侯、將軍十餘人。」皓曰：「盛哉！」陸曰：「君賢臣忠，國之盛也。父慈子孝，家之盛也。今政荒民弊，覆亡是懼，臣何敢言盛！」</font>
</font>
 <font color="#262626">吳錄曰：「凱字敬風，吳人，丞相遜族子。忠鯁有大節，篤志好學。初為建忠校尉，雖有軍事，手不釋卷。累遷左丞相。時後主暴虐，凱正直彊諫，以其宗族彊盛，不敢加誅也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「有幾人」唐本作「有人幾」。注「字敬風」下唐本有「吳郡」二字。注「不釋卷」「卷」，唐本作「書」。注「不敢加誅也」沈本「不」上有「故」字。</font>
</p>
<p height="0pt" width="2em" align="left">
<font size="4">
<font color="#000000">６何晏、鄧颺令管輅作卦，云：「不知位至三公不？」卦成，輅稱引古義，深以戒之。颺曰：「此老生之常談。」</font>
</font>
 <font color="#262626">輅別傳曰：「輅字公明，平原人也。明周易，聲發徐州。冀州刺史裴徽舉秀才，謂曰：『何、鄧二尚書有經國才略，於物理無不精也。</font>
 <font color="#C00000">〔一〕</font>
 <font color="#262626">何尚書神明清徹，殆破秋豪，君當慎之。自言不解易中九事，必當相問。比至洛，宜善精其理。』輅曰：『若九事皆至義，不足勞思。若陰陽者，精之久矣。』輅至洛陽，果為何尚書問，九事皆明。何曰：『君論陰陽，此世無雙也。』時鄧尚書在曰：『此君善易，而語初不論易中辭義，何邪？』輅答曰：『夫善易者，不論易也。』何尚書含笑贊之曰：『可謂要言不煩也。』因謂輅曰：『聞君非徒善論易，至於分蓍思爻，亦為神妙，試為作一卦，知位當至三公不？又頃夢青蠅數十來鼻頭上，驅之不去，有何意故？』輅曰：『鴟鴞，天下賤鳥也。及其在林食桑椹，則懷我好音。況輅心過草木，注情葵藿，敢不盡忠？唯察之爾。昔元、凱之相重華，宣慈惠和，仁義之至也。周公之翼成王，坐以待旦，敬慎之至也。故能流光六合，萬國咸寧，然後據鼎足而登金鉉，調陰陽而濟兆民，此履道之休應，非卜筮之所明也。今君侯位重山岳，勢若雷霆，望雲赴景，萬里馳風。而懷德者少，畏威者眾，殆非小心翼翼，多福之士。</font>
 <font color="#C00000">〔二〕</font>
 <font color="#262626">又鼻者，艮也，此天中之山，高而不危，所以長守貴也。今青蠅臭惡之物，而集之焉。位峻者顛，輕豪者亡，必至之分也。夫變化雖相生，極則有害。虛滿雖相受，溢則有竭。聖人見陰陽之性，明存亡之理，損益以為衰，抑進以為退。是故山在地中曰謙，雷在天上曰大壯。謙則裒多益寡，大壯則非禮不履。伏願君侯上尋文王六爻之旨，下思尼父彖象之義，則三公可決，青蠅可驅。』鄧曰：『此老生之常談。』輅曰：『夫老生者，見不生。常談者，見不談也。』」</font>
 <font color="#C00000">〔三〕</font>
 <font size="4">
<font color="#000000">晏曰：「知幾其神乎！古人以為難。交疏吐誠，今人以為難。今君一面盡二難之道，可謂『明德惟馨』。詩不云乎：『中心藏之，何日忘之！』」</font>
</font>
 <font color="#C00000">〔四〕</font>
 <font color="#262626">名士傳曰：「是時曹爽輔政，識者慮有危機。晏有重名，與魏姻戚，內雖懷憂，而無復退也。著五言詩以言志曰：『鴻鵠比翼遊，群飛戲太清。常畏大網羅，憂禍一旦并。豈若集五湖，從流唼浮萍。永寧曠中懷，何為怵惕驚。』蓋因輅言，懼而賦詩。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「輅別傳」唐本與今本文字頗有不同，另錄如下：輅別傳曰：輅字公明，平原人也。八歲便好仰觀星辰，得人輒問。及成人，果明周易，仰觀風角占相之道，聲發徐州，號曰「神童」。冀州刺史裴徽召補文學，一見清論終日，再見轉為部鉅鹿從事，三見轉為治中，四見轉為別駕。至十月，舉為秀才。臨辭，徽謂曰：「何、鄧二尚書有經國才幹，於物理不精也。何尚書神明清微，殆破秋豪，君當慎之。自言不解易中九，必當相問。比至洛，宜善精其理也。」輅曰：「若九事皆王義者，不足勞思也。若陰陽者，精之久矣。」輅至洛，果為何尚書所請，共論易九事，九事皆明。何曰：「君論陰陽，此世無雙也。」時鄧尚書在坐曰：「此君善易，而語初不及易中辭義，何耶？」輅尋聲答曰：「夫善易者不論易。」何尚書含笑贊之曰：「可謂要言不煩也。」因謂輅曰：「聞君非徒善論易而已，至於分蓍思爻亦為神妙。試為作一卦，知位當至三公不？又項連青蠅數十頭來鼻上，驅之不去，有何意故？」輅曰：「鴟鴞，天下賊鳥。及其在林，食桑椹則懷我好音。況輅心過草木，注情葵藿，敢不盡忠，唯之耳。昔元、凱之相重華，惠和仁義之至也。周公之翼成王，坐而待旦，敬慎之至也。故能流光六合，萬國咸寧，然後據鼎足而登金，調陰陽而濟兆民。此履道之休應，非卜筮之所明也。今君侯位重山岳，勢若雷電，望雲赴景，萬里馳風，而懷德者少，畏威者眾，殆非小心翼翼多福之士。又鼻者艮，此天中之山，高而不危，所以長守貴也。今青蠅，臭惡之物，集而之焉。位峻者顛，輕豪者亡，必至之分也。夫變化雖相生，極則有害；虛滿雖相受，溢則有竭。聖人見陰陽之性，明存亡之理，損益以為衰，抑進以退，是故山在地中曰謙，雷在天上曰大壯。謙則裒多益寡，大壯則非禮不履。仲伏願君侯上尋文王六爻之旨，下思尼父彖象之義，則三公可決，青蠅可驅。」鄧尚書曰：「此老生之常談。」輅曰：「夫老生者，見不生。常談者，見不談也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：「無不精也」，魏志本傳注引無「無」字。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：「位重山岳」，唐本山字似是後人所補。疑原本亦作東字。魏志本傳作「山」。「多福之士」，傳作「多福之仁」。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：魏志注引輅別傳皆與唐本合而加詳。其與何晏問答，至「常談者見不談」，則已采入本傳。但承祚有所刪潤，此其本文爾。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：此出管辰所作輅別傳，見魏志管輅傳注。</font>
</p>
<p height="0pt" width="2em" align="left">
<font size="4">
<font color="#000000">７晉武帝既不悟太子之愚，必有傳後意。諸名臣亦多獻直言。帝嘗在陵雲臺上坐，衛瓘在側，欲申其懷，因如醉跪帝前，以手撫牀曰：「此坐可惜。」帝雖悟，因笑曰：「公醉邪？」</font>
</font>
 <font color="#262626">晉陽秋曰：「初，惠帝之為太子，咸謂不能親政事。衛瓘每欲陳啟廢之而未敢也。後因會醉，遂跪牀前曰：『臣欲有所啟。』帝曰：『公所欲言者，何邪？』瓘欲言而復止者三，因以手撫牀曰：『此坐可惜。』帝意乃悟，因謬曰：『公真大醉也。』帝後悉召東宮官屬大會，令左右齎尚書處事以示太子，令處決。太子不知所對。賈妃以問外人，代太子對，多引古詞義。給使張弘曰：『太子不學，陛下所知，宜以見事斷，不宜引書也。』妃從之。弘具草奏，令太子書呈，帝大說，以示瓘。於是賈充語妃曰：『衛瓘老奴，幾敗汝家。』妃由是怨瓘，後遂誅之。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「欲申其懷」唐本「欲」下有「微」字。</font>
</p>
<p height="0pt" width="2em" align="left">
<font color="#262626">注「晉陽秋」唐本與今本文字不同，另錄如下：晉陽秋曰：初，惠帝之為太子，朝廷百寮咸謂太子不能親政事。衛瓘每欲陳啟廢之而未敢也。後因會醉，遂跪世祖床前曰：「臣欲有所啟。」帝曰：「公所言何耶？」欲言而止者三，因以手撫床曰：「此坐可惜！」意乃悟，因謬曰：「公真大醉耶？」帝後悉召東宮官屬大會，令左右賷尚書處事以示太子處決，太子不知所對。賈妃以問外，或代太子對，多引古義。給使張泓曰：「太子不學，陛下所知，今宜以見事斷，不宜引書也。」妃從之。泓具草，令太子書呈帝，帝讀大悅，以示瓘。於是賈充語妃：「衛瓘老奴，幾破汝家！」妃由是怨瓘，後遂誅。嘉錫案：唐本所無之字，惟「奏」字是衍文，餘皆傳寫脫耳。</font>
</p>
<p height="0pt" width="2em" align="left">
<font size="4">
<font color="#000000">８王夷甫婦郭泰寧女，</font>
</font>
 <font color="#C00000">〔一〕</font>
 <font color="#262626">晉諸公贊曰：「郭豫字太寧，太原人。仕至相國參軍，知名。早卒。」</font>
 <font size="4">
<font color="#000000">才拙而性剛，聚斂無厭，干豫人事。夷甫患之而不能禁。時其鄉人幽州刺史李陽，京都大俠，</font>
</font>
 <font color="#262626">晉百官名曰：「陽字景祖，高尚人。</font>
 <font color="#C00000">〔二〕</font>
 <font color="#262626">武帝時為幽州刺史。」語林曰：「陽性遊俠，盛暑，一日詣數百家別，賓客與別，常填門，遂死於几下，故懼之。」</font>
 <font size="4">
<font color="#000000">猶漢之樓護，</font>
</font>
 <font color="#262626">漢書遊俠傳曰：「護字君卿，齊人。學經傳，甚得名譽。母死，送葬車三千兩。仕至天水太守。」</font>
 <font size="4">
<font color="#000000">郭氏憚之。夷甫驟諫之，乃曰：「非但我言卿不可，李陽亦謂卿不可。」郭氏小為之損。</font>
</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「干豫」唐本「豫」作「預」。注「高尚人」唐本、景宋本及沈本作「高平人」。注「故懼之」唐本無。注「學經傳」唐本作「學淵博」。注「送葬車三千兩」唐本作「送葬者二、三千兩」。「小為之損」唐本作「為之小損」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「魏志二十六郭淮傳注引晉諸公贊曰：『淮弟配，配子豫，女適王衍。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案晉無高尚縣，二字有誤。」程炎震云：「高尚人宋本作高平。李陽云鄉人，則當為并州人。然并州無高尚縣，而高平國高平縣別屬兗州，恐皆有誤字。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">晉書王衍傳曰：「衍妻郭氏，賈后之親，藉中宮之勢，剛愎貪戾。」嘉錫案：魏志郭淮傳注引晉諸公贊曰：「淮弟配，字仲南，裴秀、賈充皆配女婿。子豫，字泰寧，女配王衍。」然則衍婦之與賈后，中表女兄弟也。依倚其權勢，是以衍雖患之，而不能禁。此事本出郭子，乃郭澄之所著。晉書文苑傳稱澄之太原陽曲人。蓋即淮、配之後，故能知夷甫家門之事矣。又案：此出郭子，見御覽四百九十二引，不全。</font>
</p>
<p height="0pt" width="2em" align="left">
<font size="4">
<font color="#000000">９王夷甫雅尚玄遠，常嫉其婦貪濁，口未嘗言「錢」字。</font>
</font>
 <font color="#262626">晉陽秋曰：「夷甫善施舍，父時有假貸者，皆與焚券，未嘗謀貨利之事。」王隱晉書曰：「夷甫求富貴得富貴，資財山積，用不能消，安須問錢乎？而世以不問為高，不亦惑乎！」</font>
 <font size="4">
<font color="#000000">婦欲試之，令婢以錢遶牀，不得行。夷甫晨起，見錢閡行，</font>
</font>
 <font color="#C00000">〔一〕</font>
 <font size="4">
<font color="#000000">呼婢曰：「舉卻阿堵物。</font>
</font>
 <font color="#C00000">〔二〕</font>
 <font size="4">
<font color="#000000">」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「嫉」唐本作「疾」。「錢字」唐本無「字」字。注「焚券」唐本作「之」。「呼婢曰舉卻阿堵物」唐本「呼」作「令」，無「曰」「卻」二字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">廣雅釋言：「礙，閡也。」玉篇：「閡，止也。與礙同。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「沈濤銅熨斗齋隨筆七云：『馬永卿嬾真子曰：「所謂阿堵者，乃今所謂兀底也。王衍云去阿堵物，謂口不言去卻錢，但云去卻兀底耳。又如『傳神寫照，正在阿堵中』，蓋當時以手指眼，謂在兀底中耳。後人遂以錢為阿堵物，眼為阿堵中，皆非是。」濤案：此說阿堵字甚確。王楙野客叢書亦云：『阿堵，晉人方言，猶言這個耳。王衍當時指錢而為是言，非直以錢為阿堵也。』」</font>
</p>
<p height="0pt" width="2em" align="left">
<font color="#262626">容齋隨筆卷四曰：「寧馨、阿堵，晉、宋閒人語助耳。後人但見王衍指錢云『舉阿堵物卻』，遂以阿堵為錢，殊不然也。顧長康畫人物，不點目睛，曰：『傳神寫照，正在阿堵中。』猶言此處也。」郝懿行晉宋書故曰：「阿堵音者，即今人言者箇。阿發語詞，堵從者聲，義得相通。說文云：『者，別事詞也。』故指其物而別之曰者箇。淺人不曉，書作這箇，不知這字音彥，以這為者，其謬甚矣。凡言者箇，隨其所指，理俱可通。晉書王衍傳：『口未嘗言錢。晨起見錢，謂婢曰：「舉阿堵物卻。」』謂錢也。世說巧藝篇顧長康曰：『傳神寫照，正在阿堵中』，謂眼也。文學篇殷中軍見佛經云：『理亦應阿堵上』，謂經也。雅量篇注，謝安目衛士謂溫曰：『明公何用壁間著阿堵輩。』謂兵也。益知此語為晉代方言。今人讀堵為睹音，則失之矣。」馬永卿嬾真子錄卷三曰：「古所謂阿堵者，乃今所謂兀底也。王衍曰『去阿堵物』，謂口不言去卻錢，但云去卻兀底爾。如『傳神寫照，正在阿堵中』。蓋當時以手指眼，謂在兀底中爾。」嘉錫案：永卿述王衍語，作去阿堵物，且辯去字當音口舉反，與諸書皆不同，未詳其故。</font>
</p>
<p height="0pt" width="2em" align="left">
<font color="#262626">王若虛滹南詩話卷二曰：「阿堵者，謂阿底耳。」嘉錫案：此出郭子，見御覽，與上文合為一條。</font>
</p>
<p height="0pt" width="2em" align="left">
<font size="4">
<font color="#000000">１０王平子年十四、五，見王夷甫妻郭氏貪欲，</font>
</font>
 <font color="#C00000">〔一〕</font>
 <font size="4">
<font color="#000000">令婢路上儋糞。平子諫之，並言不可。郭大怒，謂平子曰：「昔夫人臨終，以小郎囑新婦，不以新婦囑小郎！」</font>
</font>
 <font color="#262626">永嘉流人名曰：「澄父乂，第三，娶樂安任氏女，生澄。」</font>
 <font size="4">
<font color="#000000">急捉衣裾，將與杖。平子饒力，爭得脫，踰窗而走。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「儋糞」唐本「儋」作「檐」。</font>
</p>
<p height="0pt" width="2em" align="left">
<font color="#262626">「並言不可」唐本「言」下有「諸」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「衍長澄十三歲。」</font>
</p>
<p height="0pt" width="2em" align="left">
<font size="4">
<font color="#000000">１１元帝過江猶好酒，王茂弘與帝有舊，常流涕諫。帝許之，命酌酒，一酣，</font>
</font>
 <font color="#C00000">〔一〕</font>
 <font size="4">
<font color="#000000">從是遂斷。</font>
</font>
 <font color="#262626">鄧粲晉紀曰：「上身服儉約，以先時務。性素好酒，將渡江，王導深以諫，帝乃令左右進觴，飲而覆之，</font>
 <font color="#C00000">〔二〕</font>
 <font color="#262626">自是遂不復飲。克己復禮，官修其方，而中興之業隆焉。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「一酣」唐本作「一唾」。「遂斷」唐本無「遂」字。注「渡江」「渡」，唐本作「度」。注「深以諫」唐本「諫」上有「戒」字，「諫」下無「帝」字。注「遂不復飲」唐本無「遂」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">周祖謨云：「此條敬胤注：『舊云酌酒一喢，因覆桮寫地，遂斷也。』唐寫本『一唾』，唾當即喢字之誤。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「清一統志五十，建康志：『覆杯池，在上元縣北三里。晉元帝以酒廢事，王導諫之，帝覆杯池中以為戒。因名。』」</font>
</p>
<p height="0pt" width="2em" align="left">
<font size="4">
<font color="#000000">１２謝鯤為豫章太守，從大將軍下至石頭。敦謂鯤曰：「余不得復為盛德之事矣。」</font>
</font>
 <font color="#C00000">〔一〕</font>
 <font size="4">
<font color="#000000">鯤曰：「何為其然？但使自今已後，日亡日去耳！」</font>
</font>
 <font color="#C00000">〔二〕</font>
 <font color="#262626">鯤別傳曰：「鯤之諷切雅正，皆此類也。」</font>
 <font size="4">
<font color="#000000">敦又稱疾不朝，鯤諭敦曰：「近者，明公之舉，雖欲大存社稷，然四海之內，實懷未達。若能朝天子，使群臣釋然，萬物之心，於是乃服。仗民望以從眾懷，盡沖退以奉主上，如斯，則勳侔一匡，名垂千載。」時人以為名言。</font>
</font>
 <font color="#262626">晉陽秋曰：「鯤為豫章太守，王敦將肆逆，以鯤有時望，逼與俱行。既克京邑，將旋武昌，鯤曰：『不就朝覲，鯤懼天下私議也。』敦曰：『君能保無變乎？』對曰：『鯤近日入覲，主上側席，遲得見公，宮省穆然，必無不虞之慮。公若入朝、鯤請侍從。』敦曰：『正復殺君等數百，何損於時？』遂不朝而去。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「鯤有時望」唐本「時」作「民」。注「不就朝覲」「就」，唐本作「敢」。注「入覲」唐本「入」下有「朝」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">通鑑九十二注曰：「敦無君之心，形於言也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「日亡，晉書作日忘，是。」</font>
</p>
<p height="0pt" width="2em" align="left">
<font color="#262626">通鑑注曰：「言日復一日，浸忘前事，則君臣猜嫌之跡亦日去耳。」</font>
</p>
<p height="0pt" width="2em" align="left">
<font size="4">
<font color="#000000">１３元皇帝時，廷尉張闓</font>
</font>
 <font color="#262626">葛洪富民塘頌曰：</font>
 <font color="#C00000">〔一〕</font>
 <font color="#262626">「闓字敬緒，丹陽人，張昭孫也。」</font>
 <font color="#C00000">〔二〕</font>
 <font color="#262626">中興書曰：「闓，晉陵內史，甚有威德。轉至廷尉卿。」</font>
 <font color="#C00000">〔三〕</font>
 <font size="4">
<font color="#000000">在小市居，私作都門，</font>
</font>
 <font color="#C00000">〔四〕</font>
 <font size="4">
<font color="#000000">蚤閉晚開。群小患之，詣州府訴，不得理，遂至檛登聞鼓，猶不被判。聞賀司空出，</font>
</font>
 <font color="#C00000">〔五〕</font>
 <font size="4">
<font color="#000000">至破岡，連名詣賀訴。</font>
</font>
 <font color="#262626">賀循別傳曰：「循字彥先，會稽山陰人。本姓慶，高祖純，避漢帝諱，改為賀氏。父邵，吳中書令，以忠正見害。循少嬰家禍，流放荒裔，吳平乃還。秉節高舉，元帝為安東，王循為吳國內史。」</font>
 <font color="#C00000">〔六〕</font>
 <font size="4">
<font color="#000000">賀曰：</font>
</font>
 <font color="#C00000">〔七〕</font>
 <font size="4">
<font color="#000000">「身被徵作禮官，</font>
</font>
 <font color="#C00000">〔八〕</font>
 <font size="4">
<font color="#000000">不關此事。」群小叩頭曰：「若府君復不見治，便無所訴。」賀未語，令且去，見張廷尉當為及之。張聞，即毀門，自至方山迎賀。賀出見辭之曰：</font>
</font>
 <font color="#C00000">〔九〕</font>
 <font size="4">
<font color="#000000">「此不必見關，但與君門情，</font>
</font>
 <font color="#C00000">〔一０〕</font>
 <font size="4">
<font color="#000000">相為惜之。」張愧謝曰：「小人有如此，始不即知，蚤已毀壞。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「富民塘頌曰」唐本「頌」下有「敘闓」二字。注「中興書曰闓晉陵內史」唐本作「累遷侍陵內史」，疑當有脫誤。注「甚有威德」唐本「德」作「惠」。注「轉至廷尉卿」唐本作「轉廷尉光祿大夫卒也」。「檛」唐本作「打」。注「避漢帝諱」唐本「漢」下有「安」字。注「忠正」唐本作「中正」。注「秉節高舉」唐本作「秉節高厲舉，動以」，「以」下有脫文。注「安東王」「王」，唐本作「上」，是也。注「內史」下唐本有「遷太常太傅，薨贈司空也」。「賀出見辭之曰」唐本「賀」下有「公之」二字，「見辭」作「辭見」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案晉書闓傳：闓為昭之曾孫，補晉陵內史。立曲阿新豐塘，溉田八百餘頃，每歲豐稔。葛洪為其頌。即此所云『富民塘』者也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書闓傳云：『張昭曾孫。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">元和郡縣志二十五曰：「丹陽縣新豐湖，在縣東北三十里。晉元帝大興四年，晉陵內史張闓所立。舊晉陵地廣人稀，且少陂渠，田多惡穢。闓創湖，成灌溉之利。初以勞役免官，後追紀其功，超為大司農。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「晉書八十循傳云：『廷尉張闓住在小市，將奪左右近宅以廣其居，乃私作都門。』於事明顯。御覽一百八十引丹陽記曰：『張子布宅在淮水，面對瓦官寺門。』」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">程炎震云：「循傳云：『贈司空。』」</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">李慈銘云：「案王當作上，元帝以琅邪王為安東將軍，上循為吳國內史。見循本傳。」</font>
</p>
<p height="0pt" width="2em" align="left">
<font color="#C00000">〔七〕</font>
 <font color="#262626">唐本自「賀曰」提行另起，非是。</font>
</p>
<p height="0pt" width="2em" align="left">
<font color="#C00000">〔八〕</font>
 <font color="#262626">李慈銘云：「案此云被徵作禮官，是循改拜太常之日。今晉書循傳敘此事在循起為元帝軍諮祭酒之日，蓋誤。」程炎震云：「被徵作禮官，當是建武、太興間改拜太常時。晉書敘於元帝承制以為軍諮祭酒時，非也。」</font>
</p>
<p height="0pt" width="2em" align="left">
<font color="#C00000">〔九〕</font>
 <font color="#262626">嘉錫案：「賀出見辭之曰」，唐寫本作「賀公之出辭見之曰」，「公之」二字當是衍文。「出辭見之」者，以群小訴詞示闓也。今本「辭見」二字誤倒。</font>
</p>
<p height="0pt" width="2em" align="left">
<font color="#C00000">〔一０〕</font>
 <font color="#262626">李慈銘云：「案循祖齊為吳將軍，與張昭交善，故云門情。」</font>
</p>
<p height="0pt" width="2em" align="left">
<font size="4">
<font color="#000000">１４郗太尉晚節好談，</font>
</font>
 <font color="#C00000">〔一〕</font>
 <font size="4">
<font color="#000000">既雅非所經，而甚矜之。</font>
</font>
 <font color="#262626">中興書曰：「鑒少好學博覽，雖不及章句，而多所通綜。」</font>
 <font size="4">
<font color="#000000">後朝覲，以王丞相末年多可恨，每見，必欲苦相規誡。王公知其意，每引作它言。臨還鎮，故命駕詣丞相。丞相翹須厲色，上坐便言：「方當乖別，必欲言其所見。」意滿口重，辭殊不流。王公攝其次曰：「後面未期，亦欲盡所懷，願公勿復談。」</font>
</font>
 <font color="#C00000">〔二〕</font>
 <font size="4">
<font color="#000000">郗遂大瞋，冰衿而出，</font>
</font>
 <font color="#C00000">〔三〕</font>
 <font size="4">
<font color="#000000">不得一言。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「博覽」下唐本有「群書」二字。又「雖不及章句」，唐本作「學雖不章句」。「丞相翹須厲色」唐本及沈本無「丞相」二字。「翹須」，唐本作「翹鬢」。「乖別」唐本作「永別」。「不流」唐本作「不溜」。「冰衿」唐本作「冰矜」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「郗鑒以咸和四年三月為司空，猶鎮京口。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「陶侃、庾亮先後欲起兵廢導，皆以鑒不許而止。導乃拒諫如是，信乎其憒憒乎。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：「冰衿」不可解，余初疑「冰」字為「砯」字之誤。乃觀唐寫本，則作「冰矜」，點畫甚分明，其疑始解。蓋郗公不善言辭，故瞋怒之餘，惟覺其顏色冷若冰霜，而有矜奮之容也。陳僅捫燭脞存十二謂「冰衿謂涕泗沾衿」，未是。</font>
</p>
<p height="0pt" width="2em" align="left">
<font size="4">
<font color="#000000">１５王丞相為揚州，</font>
</font>
 <font color="#C00000">〔一〕</font>
 <font size="4">
<font color="#000000">遣八部從事之職。</font>
</font>
 <font color="#C00000">〔二〕</font>
 <font size="4">
<font color="#000000">顧和時為下傳還，</font>
</font>
 <font color="#C00000">〔三〕</font>
 <font size="4">
<font color="#000000">同時俱見。諸從事各奏二千石官長得失，至和獨無言。王問顧曰：「卿何所聞？」答曰：「明公作輔，寧使網漏吞舟，何緣采聽風聞，</font>
</font>
 <font color="#C00000">〔四〕</font>
 <font size="4">
<font color="#000000">以為察察之政？」丞相咨嗟稱佳，諸從事自視缺然也。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉志州所領郡各置部從事一人。元帝時，揚州當領十郡。一丹陽，二宣城，三吳，四吳興，五會稽，六東陽，七新安，八臨海，九義興，十晉陵也。通鑑卷九十：太興元年胡注，不數義興、晉陵。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">通鑑九十注曰：「揚州時統丹陽、會稽、吳、吳興、宣城、東陽、臨海、新安八郡」，故分遣部從事八人。程炎震云：「之職，晉書和傳作之部，是。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「通典三十二：『別駕從事史一人，從刺史行部，別乘傳車。』此云『下傳』，蓋和但以從事隨部從事之部，如別駕從刺史，別乘傳車，故云『下傳』。炎震案：晉制，從事、部從事，各職。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">因樹屋書影七曰：「按『風聞』二字始此。」嘉錫案：漢書南粵王趙佗傳曰：「佗上書皇帝，又風聞老夫父母墳墓已壞削，兄弟宗族已誅論。」注師古曰：「風聞，聞風聲。」文選四十沈休文奏彈王源曰：「風聞東海王源嫁女與富陽滿氏。」李善注即引尉佗語為證。可見二字始於漢書，不始於世說。史記南越尉佗傳作「遙聞」，詞亦不同。</font>
</p>
<p height="0pt" width="2em" align="left">
<font size="4">
<font color="#000000">１６蘇峻東征沈充，</font>
</font>
 <font color="#262626">晉陽秋曰：「充字士居，吳興人。少好兵，諂事王敦。敦克京邑，以充為車騎將軍，領吳國內史。明帝伐王敦，充率眾就王含，謂其妻曰：『男兒不建豹尾，不復歸矣！』敦死，充將吳儒斬首於京都。」</font>
 <font size="4">
<font color="#000000">請吏部郎陸邁與俱。</font>
</font>
 <font color="#262626">陸碑曰：「邁字功高，吳郡人。器識清敏，風檢澄峻。累遷振威太守、尚書吏部郎。」</font>
 <font size="4">
<font color="#000000">將至吳，密勑左右，令入閶門放火以示威。陸知其意，謂峻曰：「吳治平未久，必將有亂。若為亂階，請從我家始。」峻遂止。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「充將吳儒斬首於京師」沈本「於」作「送」，是也。唐本作「使蘇峻討充，充將吳儒斬送充首」。</font>
</p>
<p height="0pt" width="2em" align="left">
<font color="#262626">注「功高」唐本、沈本「功」作「公」。注「振威太守」唐本作「振威長史」。「密勑左右」唐本及沈本「密」上皆有「峻」字。「請從我家始」唐本「請」作「可」。</font>
</p>
<p height="0pt" width="2em" align="left">
<font size="4">
<font color="#000000">１７陸玩拜司空，</font>
</font>
 <font color="#C00000">〔一〕</font>
 <font color="#262626">玩別傳曰：「是時王導、郗鑒、庾亮相繼薨殂，朝野憂懼，以玩德望，乃拜司空。玩辭讓不獲，乃歎息謂朋友曰：『以我為三公，是天下無人矣。』時人以為知言。」</font>
 <font color="#C00000">〔二〕</font>
 <font size="4">
<font color="#000000">有人詣之，索美酒，得，便自起，瀉箸梁柱間地，祝曰：「當今乏才，以爾為柱石之用，莫傾人棟梁。」玩笑曰：「戢卿良箴。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「以玩德望，乃拜司空」唐本作「以玩有德望，乃拜為司空」。</font>
</p>
<p height="0pt" width="2em" align="left">
<font color="#262626">注「辭讓不獲，乃歎息謂朋友曰」唐本「獲」下有「免既拜」三字，「朋友」作「賓客」。「瀉」唐本作「寫」。</font>
</p>
<p height="0pt" width="2em" align="left">
<font color="#262626">「柱石之用」唐本作「柱石之臣」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「咸康六年正月，陸玩為司空。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：書鈔五十二引晉中興書，略同別傳。且言玩雖居公輔，謙虛不辟掾屬。然則玩非貪榮干進者也。或人之譏，蓋狂誕之積習耳。</font>
</p>
<p height="0pt" width="2em" align="left">
<font size="4">
<font color="#000000">１８小庾在荊州，公朝大會，問諸僚佐曰：「我欲為漢高、魏武何如？」</font>
</font>
 <font color="#262626">翼別見。宋明帝文章志曰：「庾翼名輩，豈應狂狷如此哉？時若有斯言，亦傳聞者之謬矣。」</font>
 <font size="4">
<font color="#000000">一坐莫答，長史江虨曰：「願明公為桓、文之事，不願作漢高、魏武也。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「時若有斯言亦傳聞者之謬矣」唐本作「諸有若此之言，斯傳聞之謬矣」。景宋本及沈本無「時」字。</font>
</p>
<p height="0pt" width="2em" align="left">
<font size="4">
<font color="#000000">１９羅君章為桓宣武從事，</font>
</font>
 <font color="#262626">含別傳曰：「刺史庾亮初命含為部從事，桓溫臨州，轉參軍。」</font>
 <font size="4">
<font color="#000000">謝鎮西作江夏，往檢校之。</font>
</font>
 <font color="#C00000">〔一〕</font>
 <font color="#262626">中興書曰：「尚為建武將軍、江夏相。」</font>
 <font size="4">
<font color="#000000">羅既至，初不問郡事；徑就謝數日，飲酒而還。桓公問有何事？君章云：「不審公謂謝尚何似人？」桓公曰：「仁祖是勝我許人。」君章云：「豈有勝公人而行非者，故一無所問。」桓公奇其意而不責也。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「轉參軍」唐本作「轉為參軍也」。「謝尚何似人」唐本「謝尚」下有「是」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「案晉書七十九謝尚傳：尚為江夏相時，庾翼以安西將軍鎮武昌，在咸康之間。至建元二年，庾冰薨時，已遷江州刺史。溫以永和元年代翼為荊州，尚已去江夏矣。晉書八十二含傳與此同。蓋皆誤以庾翼為桓溫也。又案刺史庾亮以含為部從事，晉書含傳亦同。惟御覽引羅含別傳作庾廙，廙即翼之誤文，知是稚恭，非元規也。」</font>
</p>
<p height="0pt" width="2em" align="left">
<font size="4">
<font color="#000000">２０王右軍與王敬仁、許玄度並善。二人亡後，右軍為論議更克。</font>
</font>
 <font color="#C00000">〔一〕</font>
 <font size="4">
<font color="#000000">孔巖誡之曰：「明府昔與王、許周旋有情，</font>
</font>
 <font color="#C00000">〔二〕</font>
 <font size="4">
<font color="#000000">及逝沒之後，無慎終之好，民所不取。」右軍甚愧。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「孔巖」唐本作「孔嚴」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「觀此知許詢先右軍卒。嚴可均全晉文一百三十五謂詢咸安中徵士，誤。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案右軍為會稽內史，孔山陰人，故稱王為明府。」</font>
</p>
<p height="0pt" width="2em" align="left">
<font size="4">
<font color="#000000">２１謝中郎在壽春敗，臨奔走，猶求玉帖鐙。太傅在軍，前後初無損益之言。爾日猶云：「當今豈須煩此？」</font>
</font>
 <font color="#262626">按萬未死之前，安猶未仕。高臥東山，又何肯輕入軍旅邪？世說此言，迂謬已甚。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「迂謬」唐寫本作「迕謬」。</font>
</p>
<p height="0pt" width="2em" align="left">
<font size="4">
<font color="#000000">２２王大語東亭：「卿乃復論成不惡，</font>
</font>
 <font color="#C00000">〔一〕</font>
 <font size="4">
<font color="#000000">那得與僧彌戲！」</font>
</font>
 <font color="#262626">續晉陽秋曰：「珉有儁才，與兄珣並有名，聲出珣右。故時人為之語曰：『法護非不佳，僧彌難為兄。』」</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「論成」唐本作「倫伍」。注「並有名，聲出珣右」唐本、景宋本及沈本「名」下俱有「而」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案『論成不惡』四字，當有誤。或云：論成者，謂時人『法護非不佳，僧彌難為兄』之語。珣劣於珉，世論已成也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：唐本與上文連為一條，非是。</font>
</p>
<p height="0pt" width="2em" align="left">
<font size="4">
<font color="#000000">２３殷覬病困，看人政見半面。殷荊州興晉陽之甲，</font>
</font>
 <font color="#262626">春秋公羊傳曰：「晉趙鞅取晉陽之甲，以逐荀寅、士吉射，寅、吉射者，君側之惡人。」</font>
 <font size="4">
<font color="#000000">往與覬別，涕零，屬以消息所患。覬答曰：「我病自當差，正憂汝患耳！」</font>
</font>
 <font color="#262626">晉安帝紀曰：「殷仲堪舉兵，覬弗與同，且以己居小任，唯當守局而已；晉陽之事，非所宜豫也。仲堪每邀之，覬輒曰：『吾進不敢同，退不敢異。』遂以憂卒。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「士吉射寅」唐本「射」下有「荀」字，「寅」下有「士」字。注「非所宜豫也」「豫」，唐本作「預」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案晉書『殷覬』作『殷顗』。顗傳：顗謂仲堪曰：『我病不過身死，但汝病在滅門。幸熟為慮，勿以我為念也。』語較明顯而伉直。」嘉錫案：本書德行篇稱：「殷仲堪謀奪覬南蠻校尉，覬曉其旨，嘗因行散，便不復還。」行散者，服寒食散後，當行步勞動，以行其藥氣也。巢氏諸病源候論六寒食散發候篇引皇甫謐論，其略云：寒食藥者，御之至難，將之甚苦。服藥之後，宜煩勞，不能行者，扶起行之。常當寒衣、寒飲、寒食、寒臥，極寒益善。又當數冷食，無晝夜。一日可六、七食。藥雖良，令人氣力兼倍，然甚難將息。大要在能善消息節度，專心候察，不可失意，當絕人事。其失節度者，或兩目欲脫，坐犯熱在肝，速下之，將冷自止。或眩冒欲蹶，坐衣裳犯熱，宜科頭冷洗之。或目痛如刺，坐熱氣衝肝，上奔兩眼故也。或寒熱累月，張口大呼，眼視高，精候不與人相當。或瞑無所見，坐飲食居處溫故也。或苦頭眩目疼，不用食，由食及犯熱，心膈有澼故也，可下之。由是觀之，則殷覬之病困，正坐因小病而誤服寒食散至熱之藥，又違失節度，飲食起居，未能如法，以致諸病發動，至於困劇耳。凡散發之病，巢氏所引皇甫謐語列舉諸症，多至五十餘條。今雖不知覬病為何等，而其看人政見半面，明係熱氣衝肝，上奔兩眼，暈眩之極，遂爾瞑瞑漠漠，目光欲散，視瞻無準，精候不與人相當也。散發至此，病已沈重。甚者用冷水百餘石不解。晉司空裴秀即以此死。覬既病困，益以憂懼，固宜其死耳。</font>
</p>
<p height="0pt" width="2em" align="left">
<font size="4">
<font color="#000000">２４遠公在廬山中，</font>
</font>
 <font color="#262626">豫章舊志曰：「廬俗字君孝，</font>
 <font color="#C00000">〔一〕</font>
 <font color="#262626">本姓匡，夏禹苗裔，</font>
 <font color="#C00000">〔二〕</font>
 <font color="#262626">東野王之子。秦末，百越君長與吳芮助漢定天下，野王亡軍中。漢八年，封俗鄢陽男，</font>
 <font color="#C00000">〔三〕</font>
 <font color="#262626">食邑茲部，印曰廬君。</font>
 <font color="#C00000">〔四〕</font>
 <font color="#262626">俗兄弟七人，皆好道術，遂寓于洞庭之山，</font>
 <font color="#C00000">〔五〕</font>
 <font color="#262626">故世謂廬山。孝武元封五年，南巡狩，浮江，親睹神靈，乃封俗為大明公，四時秩祭焉。」遠法師廬山記曰：「山在江州尋陽郡，左挾彭澤，右傍通川，有匡俗先生，出自殷、周之際，遁世隱時，潛居其下。或云：匡俗受道於仙人，而共遊其嶺，遂託室崖岫，即巖成館，故時人謂為神仙之廬而命焉。」法師遊山記曰：「自託此山二十三載，再踐石門，四遊南嶺，東望香鑪峰，北眺九江。傳聞有石井方湖，中有赤鱗踊出，野人不能敘，直歎其奇而已矣。」</font>
 <font color="#C00000">〔六〕</font>
 <font size="4">
<font color="#000000">雖老，講論不輟。弟子中或有墮者，</font>
</font>
 <font color="#C00000">〔七〕</font>
 <font size="4">
<font color="#000000">遠公曰：「桑榆之光，理無遠照；但願朝陽之暉，與時並明耳。」執經登坐，諷誦朗暢，詞色甚苦。高足之徒，皆肅然增敬。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「食邑茲部，印曰廬君」唐本作「食邑滋部，號曰越盧君」。注「遂寓于洞庭之山」唐本「寓」下有「爽」字。注「四遊南嶺」「四」，唐本作「西」。注「踊出」「踊」，唐本作「涌」。「有墮者」「墮」，唐本作「惰」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案『君孝』續漢書郡國志作『匡俗字君平』。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：水經注三十九引豫章舊志，廬俗名字，與此注同。陳舜俞廬山記一曰：「豫章舊記云：『匡裕字君平，夏禹之苗裔也。或曰字君孝。』」疑舜俞參用續漢志注及此注為之，未必見原書也。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：山谷外集注九引作「鄡陽」，與水經注合，當據改。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">水經注作「漢封俗于鄡陽，曰越廬君」。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">御覽四十一引廬山記作「遂寓精爽於洞庭之山」。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">高僧傳六慧遠傳曰：「後隨安公，南逝樊、沔。偽秦建元九年，秦將苻丕寇并襄陽，道安為朱序所拘，不能得去，乃分張徒眾，各隨所之。遠於是與弟子數十人南適荊州，住上明寺。後欲往羅浮山。及屆潯陽，見廬峰清靜，足以息心，始住龍泉精舍。刺史桓伊為遠復於山東更立房殿，即東林是也。遠創立精舍，洞盡山美，卻負香爐之峰，傍帶瀑布之壑。仍石疊基，即松栽構，清泉環階，白雲滿室。復於寺內別置禪林，森樹煙凝，石逕苔合。凡在瞻履，皆神清而氣肅焉。」</font>
</p>
<p height="0pt" width="2em" align="left">
<font color="#C00000">〔七〕</font>
 <font color="#262626">李慈銘云：「案『墮』當作『惰』。」</font>
</p>
<p height="0pt" width="2em" align="left">
<font size="4">
<font color="#000000">２５桓南郡好獵，</font>
</font>
 <font color="#C00000">〔一〕</font>
 <font size="4">
<font color="#000000">每田狩，車騎甚盛。五六十里中，旌旗蔽隰。騁良馬，馳擊若飛，雙甄所指，</font>
</font>
 <font color="#C00000">〔二〕</font>
 <font size="4">
<font color="#000000">不避陵壑。或行陳不整，麏兔騰逸，參佐無不被繫束。桓道恭，玄之族也，</font>
</font>
 <font color="#262626">桓氏譜曰：「道恭字祖猷，彝同堂弟也。父赤之，太學博士。道恭歷淮南太守、偽楚江夏相。</font>
 <font color="#C00000">〔三〕</font>
 <font color="#262626">義熙初，伏誅。」</font>
 <font size="4">
<font color="#000000">時為賊曹參軍，頗敢直言。常自帶絳綿繩箸腰中，玄問「此何為？」答曰：「公獵，好縛人士，會當被縛，手不能堪芒也。」玄自此小差。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「玄問此何為」唐本「問」下有「用」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">渚宮舊事五云：「玄常作龍山獵詩，其序云：『故老相傳，天旱獵龍山，輒得雨。因時之旱，宵往畋之。』其假仁狥欲如此。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書五十八周訪傳：『訪繫杜曾，使將軍李桓督左甄，許朝督右甄。』音義：『甄，音堅。』左傳文十一年杜注：『將獵，張兩甄。』通鑑九十建武元年胡注曰：『蓋晉人以左右翼為左右甄。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李慈銘云：「案桓道恭別無所見。但以時代論之：彝者，玄之祖，道恭安得為彝之同堂弟？疑此注字下有脫文。當是道恭之祖名猷，為彝同堂弟耳。『江夏相』，晉書桓玄傳作『江夏太守』。」</font>
</p>
<p height="0pt" width="2em" align="left">
<font size="4">
<font color="#000000">２６王緒、王國寶相為脣齒，</font>
</font>
 <font color="#C00000">〔一〕</font>
 <font size="4">
<font color="#000000">並上下權要。</font>
</font>
 <font color="#262626">王氏譜曰：「緒字仲業，太原人。祖延。父乂，撫軍。」晉安帝紀曰：「緒為會稽王從事中郎，以佞邪親幸。王珣、王恭惡國寶與緒亂政，與殷仲堪克期同舉，內匡朝廷。及恭表至，乃斬緒以說諸侯。國寶，平北將軍坦之第三子。太傅謝安，國寶婦父也，惡而抑之不用。安薨，相王輔政，遷中書令，有妾數百。從弟緒有寵於王，深為其說，國寶權動內外，王珣、王恭、殷仲堪為孝武所待，不為相王所眄。恭抗表討之，車胤又爭之。會稽王既不能拒諸侯兵，遂委罪國寶，付廷尉賜死。」</font>
 <font size="4">
<font color="#000000">王大不平其如此，乃謂緒曰：「汝為此歘歘，曾不慮獄吏之為貴乎？」</font>
</font>
 <font color="#262626">史記曰：「有上書告漢丞相欲反，文帝下之廷尉。勃既出歎曰：『吾嘗將百萬之軍，安知獄吏之為貴也？』」</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「上下」唐本作「弄」，是也。「弄」俗作「上下」。</font>
</p>
<p height="0pt" width="2em" align="left">
<font color="#262626">注「王氏譜」唐本與今本文字不同，另錄如下：王氏譜曰：緒字仲業，太原人。祖延早終，父乂撫軍。晉安帝紀曰：「緒為會稽王從事中郎，以佞邪親幸，間王珣、王恭於王。王恭惡國寶與緒亂政，與殷仲堪克期同舉，內匡朝廷。及恭至，乃斬緒於市，以說于諸侯。」國寶別傳曰：「國寶字國寶，平北將軍坦之第三子也。少不脩士業，進趣當世。太傅謝安，國寶婦父也。惡其為人，每抑而不用。會稽王妃，國寶從妹也，由是得與王早遊，間安於王。安薨，相王輔政，超遷侍中中書令，而貪恣聲色，妓妾以百數，坐事免官。國寶雖為相王所重，既未為孝武所親，及上覽萬機，乃自進於上，上甚愛之。俄而上崩，政由宰輔。國寶從弟緒有寵於王，深為其說，王忿其去就，未之納也。緒說漸行，遷左僕射、領吏部、丹陽尹，以東宮兵配之。國寶既得志，權震外內，王珣、恭、殷仲堪並為孝武所待，不為相王所昵。國寶深憚疾之。仲堪、王恭疾其亂政，抗表討之。國寶懼之，不知所為，乃求計於王珣。珣曰：『殷、王與卿素無深讎，所競不過勢利之間耳。若放兵權，必無大禍。』國寶曰：『將不為曹爽乎？』珣曰：『是何言與！卿寧有曹爽之罪，殷、王，宣王之疇耶？』車胤又勸之，國寶尤懼，遂解職。會稽王既不能距諸侯之兵，遂委罪國寶，收付廷尉，賜死也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">魏書僭晉司馬叡傳曰：「道子以王緒為輔國將軍，琅邪內史，輒并石頭之兵，屯於建業。緒猶領其從事中郎，居中用事，寵幸當政。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：晉書王珣傳云：「恭起兵，國寶將殺珣等，僅而得免。語在國寶傳。」及考國寶傳，亦僅云：「反，問計於珣，珣勸國寶放兵權以迎恭。國寶信之。語在珣傳。」竟不知珣所說者為何等語，惟通鑑卷一百九有之，疑即本之孝標注所引國寶別傳，而今本竟為晏元獻輩奮筆刪去。又車胤與珣同時勸國寶事，見國寶傳。乃改勸之為爭之，不知向誰爭之，所爭者又何事也。以此推之，全書中之遺文佚事，因其刪改而失真者多矣。乃知刻書而書亡，在兩宋已如此，不得專罪明人也。篇末所引史記，刊削太甚。不見獄吏之所以為貴，亦失古人引書之意。總之，謬妄而已矣。</font>
</p>
<p height="0pt" width="2em" align="left">
<font size="4">
<font color="#000000">２７桓玄欲以謝太傅宅為營，</font>
</font>
 <font color="#C00000">〔一〕</font>
 <font size="4">
<font color="#000000">謝混曰：「召伯之仁，猶惠及甘棠；</font>
</font>
 <font color="#262626">韓詩外傳曰：「昔周道之隆，召伯在朝，有司請召民。召伯曰：『以一身勞百姓，非吾先君文王之志也。』乃暴處於棠下，而聽訟焉。詩人見召伯休息之棠，美而歌之曰：『蔽芾甘棠，勿翦勿伐，召伯所苃。』」</font>
 <font size="4">
<font color="#000000">文靖之德，更不保五畝之宅。」玄慚而止。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「暴處於棠下」唐本作「曝處於棠樹之下」。注「休息之棠」唐本「休」上有「所」字，「棠」作「樹」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">景定建康志四十二引舊志云：「謝安宅在烏衣巷驃騎航之側，乃秦淮南岸，謝萬居之北。」</font>
</p>
<span id="filepos0001319868"></span>
<p height="0pt" width="0pt" align="left">
<font size="4">
<font color="#385623">捷悟第十一</font>
</font>
</p>
<p height="0pt" width="2em" align="left">
<font size="4">
<font color="#000000">１楊德祖為魏武主簿，時作相國門，始搆榱桷，魏武自出看，使人題門作「活」字，便去。楊見，即令壞之。既竟，曰：「門中『活』，『闊』字。王正嫌門大也。」</font>
</font>
 <font color="#262626">文士傳曰：「楊脩字德祖，弘農人，太尉彪子。少有才學思幹。魏武為丞相，辟為主簿。脩常白事，知必有反覆教，豫為答對數紙，以次牒之而行。敕守者曰：『向白事，必教出相反覆，若按此次第連答之。』已而風吹紙次亂，守者不別，而遂錯誤。公怒推問，脩慚懼，然以所白甚有理，終亦是脩。後為武帝所誅。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「思幹」下唐本有「早知名」三字。注「必教出相反覆」唐本作「必有教出相反覆」。</font>
</p>
<p height="0pt" width="2em" align="left">
<font color="#262626">注「脩慚懼」下唐本作「以實對，然所白甚有理。初雖見怪，事亦終是，脩之才解皆此類矣。為武帝所誅」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：魏志陳思王傳注引世語曰：「脩為植所友，每當就植，慮事有關，忖度太祖意，豫作答教十餘條，勑門下：教出以次答。教裁出，答已入。太祖怪其捷，推問始泄。」與此風吹紙亂之說不同。文選集注七十九答臨淄侯牋注引典略云：「楊脩字德祖，少謙恭有才學，早流奇譽。魏武為丞相，轉主簿，軍國之事皆預焉。脩思謀深長，常預為答教，故猜而惡焉。初臨淄侯植有代嫡之議，脩厚自委昵，深為植所欽重。太子亦愛其才。武帝慮脩多譎，恐終為禍亂，又以袁氏之甥，遂因事誅之。」此與魏志陳思王傳注所引詳略不同。范書楊彪傳即本之世語及典略。故具錄之，以見德祖之始末云。</font>
</p>
<p height="0pt" width="2em" align="left">
<font size="4">
<font color="#000000">２人餉魏武一桮酪，魏武噉少許，蓋頭上題「合」字以示眾。眾莫能解。次至楊脩，脩便噉，曰：「公教人噉一口也，復何疑？」</font>
</font>
</p>
<p height="0pt" width="2em" align="left">
<font size="4">
<font color="#000000">３魏武嘗過曹娥碑下，楊脩從，碑背上見題作「黃絹幼婦，外孫䪡臼」八字。魏武謂脩曰：「解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令脩別記所知。脩曰：「黃絹，色絲也，於字為絕。幼婦，少女也，於字為妙。外孫，女子也，於字為好。䪡臼，受辛也，於字為辭。所謂『絕妙好辭』也。」魏武亦記之，與脩同，乃歎曰：「我才不及卿，乃覺三十里。」</font>
</font>
 <font color="#C00000">〔一〕</font>
 <font color="#262626">會稽典錄曰：「孝女曹娥者，上虞人。父盱，能撫節按歌，婆娑樂神。漢安二年，迎伍君神，泝濤而上，為水所淹，不得其尸。娥年十四，號慕思盱，乃投瓜于江，</font>
 <font color="#C00000">〔二〕</font>
 <font color="#262626">存其父尸曰：</font>
 <font color="#C00000">〔三〕</font>
 <font color="#262626">『父在此，瓜當沈。』旬有七日，瓜偶沈，遂自投於江而死。縣長度尚悲憐其義，為之改葬，命其弟子邯鄲子禮為之作碑。」按曹娥碑在會稽中，而魏武、楊修未嘗過江也。異苑曰：「陳留蔡邕避難過吳，讀碑文，以為詩人之作，無詭妄也。因刻石旁作八字。魏武見而不能了，以問群寮，莫有解者。有婦人浣於汾渚，曰：『第四車解。』既而，禰正平也。衡即以離合義解之。或謂此婦人即娥靈也。」</font>
 <font color="#C00000">〔四〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「魏武謂脩曰解不」唐本「曰」下有「卿」字。又兩「辭」字，唐本俱作辤。注「按歌」唐本作「安歌」。注「投瓜」及下文「瓜」字唐本俱作「衣」。注「存其父尸」「存」，沈本作「祝」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「乃覺」，山谷外集注十五引「覺」作「較」。</font>
</p>
<p height="0pt" width="2em" align="left">
<font color="#262626">方以智通雅卷三曰：「晉語『有秦客廋辭於朝』，注：『廋，隱也。』漢志有隱書十八篇。呂覽審應篇：『成公賈之讔喻。』高注曰：『讔語。』劉勰曰：『讔者，隱也。』孔融作離合詩，曹娥碑陰八字，參同契後序與越絕書隱袁康、吳平，皆後漢人伎倆也。智按：曹娥上虞人。舊說曹孟德不及楊修三十里，孫權霸越，曹何以至？因楊脩知雞肋而附會耳。」吳承仕曰：「覺三十里」，覺讀為校。後云「東亭一人常在前，覺數十步」，亦同。嘉錫案：此出語林，見琱玉集聰慧篇引。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">後漢書列女傳注曰：「娥投衣於水，祝曰：『父屍所在當沈。』衣字或作爪，見項原列女傳。」然則此書唐、宋本各有所據。但以理度之，作「衣」為是。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「宋本『存』作『祝』。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：蔡邕題字，實有其事，見後漢書注引會稽典錄。至於楊脩、禰衡之事，則皆妄也。</font>
</p>
<p height="0pt" width="2em" align="left">
<font size="4">
<font color="#000000">４魏武征袁本初，治裝，餘有數十斛竹片，咸長數寸，眾云並不堪用，正令燒除。太祖思所以用之，謂可為竹椑楯，而未顯其言。馳使問主簿楊德祖。應聲答之，與帝心同。眾伏其辯悟。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「眾云並不堪用」唐本作「眾並謂不堪用」。「太祖思所以用之」唐本「太祖」下有「甚惜」二字。「竹椑楯」「椑」，唐本作「柙」。「應聲答之，與帝心同」唐本作「應聲答，與帝同」。</font>
</p>
<p height="0pt" width="2em" align="left">
<font size="4">
<font color="#000000">５王敦引軍垂至大桁，明帝自出中堂。溫嶠為丹陽尹，帝令斷大桁，故未斷，帝大怒，瞋目，左右莫不悚懼。</font>
</font>
 <font color="#C00000">〔一〕</font>
 <font color="#262626">按晉陽秋、鄧紀皆云：敦將至，嶠燒朱雀橋以阻其兵。而云未斷大桁，致帝怒，大為譌謬。一本云「帝自勸嶠入」，一本作「噉飲帝怒」，此則近也。</font>
 <font color="#C00000">〔二〕</font>
 <font size="4">
<font color="#000000">召諸公來。嶠至不謝，但求酒炙。王導須臾至，徒跣下地，謝曰：「天威在顏，遂使溫嶠不容得謝。」嶠於是下謝，帝乃釋然。諸公共嘆王機悟名言。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「鄧紀」唐本作「鄧粲晉紀」。注「阻其兵」唐本「兵」下有「勢」字。注「一本作噉」唐本無。「不容」唐本無「容」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">建康實錄七云：「成帝咸康二年，更作朱雀門，新立朱雀浮航。航在縣城東南四里，對朱雀門，南度淮水，亦名朱雀橋。」注云：「案地志：本吳南津大吳橋也。王敦作亂，溫嶠燒絕之，遂權以浮航往來。至是，始議用杜預河橋法作之，長九十步，廣六丈，冬夏隨水高下也。」景定建康志十六引舊志云：「鎮淮橋在今府城南門裏。即古朱雀航所。」嘉錫案：據孝標注及建康實錄，則明帝時溫嶠所燒者是朱雀橋，而非浮航。敬胤注引丹陽記云「太元中，驃騎府立東桁，改朱雀為大桁」，則大桁之名，非明帝時所有。世說蓋事後追紀之詞耳。敬胤注徵引甚詳，在考異中，茲不備引。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書六十七嶠傳云：嶠燒朱雀橋以挫其鋒。帝怒之，嶠曰：『今宿衛寡弱，徵兵未至，若賊豕突，危及社稷，陛下何惜一橋？』蓋同孫、鄧。」</font>
</p>
<p height="0pt" width="2em" align="left">
<font size="4">
<font color="#000000">６郗司空在北府，桓宣武惡其居兵權。</font>
</font>
 <font color="#262626">南徐州記曰：「徐州人多勁悍，號精兵，故桓溫常曰：『京口酒可飲，箕可用，兵可使。』」</font>
 <font size="4">
<font color="#000000">郗於事機素暗，遣牋詣桓：「方欲共獎王室，脩復園陵。」世子嘉賓出行，於道上聞信至，急取牋，視竟，寸寸毀裂，便回。還更作牋，自陳老病，不堪人閒，欲乞閑地自養。宣武得牋大喜，即詔轉公督五郡，會稽太守。</font>
</font>
 <font color="#C00000">〔一〕</font>
 <font color="#262626">晉陽秋曰：「大司馬將討慕容暐，表求申勸平北愔及袁真等嚴辦。愔以羸疾求退，詔大司馬領愔所任。」按中興書：愔辭此行，溫責其不從，轉授會稽。世說為謬。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「徐州人多勁悍，號精兵」唐本作「徐州民勁悍，號曰精兵」。「急取牋視竟」唐本「視」下重一「視」字。</font>
</p>
<p height="0pt" width="2em" align="left">
<font color="#262626">注「表求申勸平北愔」云云唐本作「表求勒平北將軍愔及袁真等嚴辦。愔以羸疾不堪戎行，自表求退。聽之。詔大司馬領愔所任，授愔冠軍將軍，會稽內史。按中興書，愔辭此行，溫責其不從處分，轉授會稽。疑世說為謬者」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「太和二年九月，郗愔為徐州刺史。四年，轉會稽。」又云：「晉書六十七愔傳云：用其子超計，以己非將帥才，不堪軍旅，又固辭，解職。通鑑一百二則用此文。」</font>
</p>
<p height="0pt" width="2em" align="left">
<font size="4">
<font color="#000000">７王東亭作宣武主簿，嘗春月與石頭兄弟乘馬出郊。時彥同遊者，連鑣俱進。</font>
</font>
 <font color="#262626">石頭，桓遐小字。</font>
 <font color="#C00000">〔一〕</font>
 <font color="#262626">中興書曰：「遐字伯道，溫長子也。仕至豫州刺史。」</font>
 <font size="4">
<font color="#000000">唯東亭一人常在前，覺數十步，</font>
</font>
 <font color="#C00000">〔二〕</font>
 <font size="4">
<font color="#000000">諸人莫之解。石頭等既疲倦，俄而乘輿回，諸人皆似從官，唯東亭弈弈在前。其悟捷如此。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「郊」下唐本有「野」字。注兩「遐」字唐本俱作「熙」。「悟捷」唐本作「悟攝」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：晉書桓溫傳，溫六子：熙、濟、韻、禕、偉、玄。熙字伯道。未有名遐者。自宋本世說誤作遐，諸本並從之，莫有知其誤者矣。唐寫本作熙，不誤。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「鍾山札記三曰：『覺有與校義音義並同。詩「定之方中」，正義引鄭志云：「今就校人職，相覺有異趣。」趙岐孟子注「中也養不中」章：「如此賢不肖相覺，何能分寸？」又「富歲子弟多賴」章：「聖人亦人耳，其相覺者，以心知耳。」續漢書律曆志中：「至元和二年，太初失天益遠，日月宿度，相覺浸多。」晉書傅玄傳：「古以百步為畝，今以二百四十步為畝。所覺過倍。」宋書天文志「斗二十一，升二十五，南北相覺，四十八度」，凡此皆以覺為校也。後人有不得其義而致疑者，更或輒改他字，故為詳證之。』炎震曰：盧說是也。此覺數十步亦是校數十步。」</font>
</p>
<span id="filepos0001334005"></span>
<p height="0pt" width="0pt" align="left">
<font size="4">
<font color="#385623">夙惠第十二</font>
</font>
</p>
<p height="0pt" width="2em" align="left">
<font size="4">
<font color="#000000">１賓客詣陳太丘宿，太丘使元方、季方炊。客與太丘論議，二人進火，俱委而竊聽。炊忘箸箄，</font>
</font>
 <font color="#C00000">〔一〕</font>
 <font size="4">
<font color="#000000">飯落釜中。太丘問：「炊何不餾？」</font>
</font>
 <font color="#C00000">〔二〕</font>
 <font size="4">
<font color="#000000">元方、季方長跪曰：「大人與客語，乃俱竊聽，炊忘箸箄，飯今成糜。」太丘曰：「爾頗有所識不？」對曰：「仿佛志之。」二子俱說，更相易奪，言無遺失。太丘曰：「如此，但糜自可，何必飯也？」</font>
</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「夙惠」唐本作「夙慧」。「志」唐本作「記」。「二子」下唐本有「長跪」二字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案說文『箄，蔽也，所以蔽甑底』，甑者，蒸飯之器。考工記『陶人為甑七穿』，蓋甑底有七穿，必以竹席蔽之，米乃不漏。爾雅釋言『饙、餾，稔也』，稔者，飪之假借。說文：『飪，大熟也。』郭注：『饙熟為餾。』詩大雅釋文引孫炎云：『蒸之曰饙，均之曰餾。』說文『餾，飯氣蒸也』，詩正義引作『飯氣流也』，蓋餾之為言流也，再蒸而飯熟均，則氣液欲流也。」</font>
</p>
<p height="0pt" width="2em" align="left">
<font color="#262626">程炎震云：「箄當作箅，字之誤也。說文：『箅，蔽也。所以蔽甄底。從竹，畀聲。』段注曰：『甑底有七穿，必以竹席蔽之，米乃不漏。雷公炮炙論云：「常用之甑，中箅能淡鹽味。煮昆布，用蔽箅。」哀江南賦曰：「蔽箅不能救鹽池之鹹。」箅，必至切。玉篇：「箅，甑箅也。補計切。」廣韻：「博計切。」皆是此字。』今吾鄉人或以銅為之，呼為飯閉。箄卑聲，音韻各異。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">爾雅釋言：「饙、餾，稔也。」郭注：「今呼𩛢飯為饙。饙熟為餾。」郝懿行疏曰：「釋文引蒼頡篇云：『𩛢、饙也。』又引字書云：『饙，一蒸米。』玉篇云：『半蒸飯。』泂酌釋文引孫炎云：『蒸之曰饙。均之曰餾。』然則饙者半蒸之，尚未熟。故釋名云：『饙，分也。眾粒各自分也。』餾者，說文云：『飯氣蒸也。』詩正義引作『飯氣流也。』蓋餾之為言流也，飯皆烝熟則氣欲流。故孫炎云『均之曰餾』，郭云『饙熟為餾』，詩正義引作『飯均熟為餾』，義本孫炎。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">御覽四百三十二引袁山松後漢書曰：「荀淑與陳寔神交。及其棄朗陵而歸也，數命駕詣之。淑御，慈明從，叔慈抱孫文若而行。寔亦令元方侍側，季方作食。抱孫長文而坐，相對怡然。嘗一朝求食。季方尚少，跪曰：『向聞大人荀君言甚善，竊聽之。甑壞，飯成糜。』寔曰：『汝聽談解乎？』諶曰：『唯。』因令與二慈說之，不失一辭。二公大悅。」嘉錫案：與世說異。蓋如世說之言，元方、季方年皆尚幼，故列之夙慧篇。據山松書，則元方年已長大，亦既抱子矣。太丘有六子（見本傳）。後漢紀二十三稱長子元方，小子季方，則二人之年相去必遠，不得如世說所記，俱是幼童也。然荀淑卒時，彧尚未生（詳見德行篇）。山松之言，亦非實錄。嘉錫又案：御覽七百五十七引袁山松後漢書曰：「荀淑與陳寔神交，棄官，常命駕相就。令元方侍側，季方作食。嘗一朝食遲，季方跪曰：『向聞大人與荀君言甚善，竊聽之，甑壞飯糜。』寔曰：『汝聽談解乎？』答曰：『解。』令說之，不誤一言，公悅。」與此即一事，而傳聞異辭。</font>
</p>
<p height="0pt" width="2em" align="left">
<font size="4">
<font color="#000000">２何晏七歲，明惠若神，魏武奇愛之。因晏在宮內，</font>
</font>
 <font color="#C00000">〔一〕</font>
 <font size="4">
<font color="#000000">欲以為子。晏乃畫地令方，自處其中。人問其故？答曰：「何氏之廬也。」</font>
</font>
 <font color="#C00000">〔二〕</font>
 <font size="4">
<font color="#000000">魏武知之，即遣還。</font>
</font>
 <font color="#262626">魏略曰：「晏父蚤亡，太祖為司空時納晏母。其時秦宜祿、阿鰾亦隨母在宮，</font>
 <font color="#C00000">〔三〕</font>
 <font color="#262626">並寵如子，</font>
 <font color="#C00000">〔四〕</font>
 <font color="#262626">常謂晏為假子也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「明惠」唐本作「明慧」。「因晏在宮內，欲以為子」唐本作「以晏在宮內，因欲以為子」。「即遣還」唐本作「即遣還外」。</font>
</p>
<p height="0pt" width="2em" align="left">
<font color="#262626">注「納晏母」以下唐本作「并收養。其時秦宜祿、何鰺亦隨母在公家，並見如寵公子。鰺性謹慎，而晏無所顧，服飾擬太子，故太子特憎之，每不呼其姓字，常謂之假子。魏氏春秋曰：晏母尹為武王夫人，故晏長於王宮也」。「如寵」當作「寵如」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「御覽三百八十五引『在宮內』上有『母』字是也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">御覽三百八十五引何晏別傳曰：「晏小時養魏宮，七八歲便慧心大悟。眾無愚智，莫不貴異之。魏武帝讀兵書，有所未解，試以問晏。晏分散所疑，無不冰釋。」又三百九十三引何晏別傳曰：「晏小時，武帝雅奇之，欲以為子。每挾將遊觀，命與諸子長幼相次。晏微覺，於是坐則專席，止則獨立。或問其故？答曰：『禮，異族不相貫坐位。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「魏書曹爽傳注引作『阿蘇』，即秦朗也。『鰾』是誤字。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">李慈銘云：「案三國志曹爽傳云：『晏，何進孫也。母尹氏，為太祖夫人。晏長於宮省，又尚公主。』注引魏略云：『太祖為司空時，納晏母，并收養晏。其時秦宜祿兒阿蘇亦隨母在公家，並見寵如公子。』蘇即朗也。」嘉錫案：魏志注引魏略與此同。惟魏氏春秋語僅見於此。以魏略校本注，「秦宜祿」下當有「兒」字，「阿鰾」當是「阿蘇」。</font>
</p>
<p height="0pt" width="2em" align="left">
<font size="4">
<font color="#000000">３晉明帝數歲，坐元帝厀上。有人從長安來，元帝問洛下消息，潸然流涕。明帝問何以致泣？具以東渡意告之。因問明帝：「汝意謂長安何如日遠？」答曰：「日遠。不聞人從日邊來，</font>
</font>
 <font color="#C00000">〔一〕</font>
 <font size="4">
<font color="#000000">居然可知。」元帝異之。明日集群臣宴會，告以此意，更重問之。乃答曰：「日近。」元帝失色，曰：「爾何故異昨日之言邪？」答曰：「舉目見日，不見長安。」</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「渡」唐本作「度」。</font>
</p>
<p height="0pt" width="2em" align="left">
<font color="#262626">「長安」下，唐本有「案桓譚新論：『孔子東遊，見兩小兒辨，問其遠近。日中時遠。一兒以日初出遠，日中近者，日初出大如車蓋，日中裁如盤蓋。此遠小而近大也。言遠者日月初出，愴愴涼涼，及中如探湯。此近熱遠愴乎？』明帝此對，爾二兒之辨耶也」。文字頗有譌奪。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案初學記卷一、事類賦卷一引劉昭幼童傳『不聞人從日邊來』下，俱有只聞人從長安來』一句。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案初學記引幼童傳作『舉頭不見長安，只見日』。事類賦引幼童傳作『舉頭見日，不見長安』。」</font>
</p>
<p height="0pt" width="2em" align="left">
<font color="#262626">程炎震云：「永嘉元年，元帝始鎮建業。明帝時年九歲。若建興元年，愍帝立於長安，則十五歲矣。初學記卷一引劉昭幼童傳云：『元帝為江東都督，鎮揚州，時中原喪亂，有人從長安來。元帝問洛下消息，潸然流涕。帝年數歲，問泣故」云云。以為元帝始鎮時較合。」嘉錫案：嚴可均全後漢文卷十五新論輯本於此條僅據法苑珠林卷七刪節之辭輯入曰：「余小時聞閭巷言：孔子東游，見兩小兒辯鬬，問其故？一兒曰：『我以日始出時近，日中時遠。』一兒以日初出遠，日中時近。」嚴氏自注曰，「案殷敬順列子釋文卷下云：滄滄，桓譚新論亦述此事作愴涼。據知新論原文具如列子湯問篇，惟愴涼字有異」云云。今觀唐本此注，足以證成嚴氏之說。且知晉人偽撰列子敘此事，全襲自新論也。惟此注脫誤太多，宋本全刪去，豈亦以其脫誤不可校耶？今姑仍原本錄之。</font>
</p>
<p height="0pt" width="2em" align="left">
<font size="4">
<font color="#000000">４司空顧和與時賢共清言，張玄之、顧敷是中外孫，年並七歲，</font>
</font>
 <font color="#262626">顧愷之家傳曰：「敷字祖根，吳郡吳人。滔然有大成之量。仕至著作郎，二十三卒。」</font>
 <font size="4">
<font color="#000000">在牀邊戲。于時聞語，神情如不相屬。瞑於燈下，</font>
</font>
 <font color="#C00000">〔一〕</font>
 <font size="4">
<font color="#000000">二兒共敘客主之言，都無遺失。顧公越席而提其耳曰：「不意衰宗復生此寶。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「著作郎」唐本無「郎」字，「作」下有「佐，苗而不秀，年」六字。「二兒」唐本「二」下有「小」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">孫志祖讀書脞錄七曰：「能改齋漫錄云：『牀凳之凳，晉已有此器。』引世說張元之、顧敷瞑於鐙下，共敘主客之情。以為牀凳之始。志祖案：鐙即燈古字。楚詞『華鐙錯些』可證。又借為鞍鐙字。與牀凳何涉耶？世說自謂燈下，不得云凳下也。」嘉錫案：說文有「鐙」，無「燈」。文選二十三贈五官中郎將詩注曰：「鐙與燈音義同。」世說唐、宋本俱作燈。蓋宋時偶有他本，從古字作鐙者。吳曾不識字，遂生異說。</font>
</p>
<p height="0pt" width="2em" align="left">
<font size="4">
<font color="#000000">５韓康伯數歲，家酷貧，至大寒，止得襦。母殷夫人自成之，令康伯捉熨斗，謂康伯曰：「且箸襦，尋作複㡓。」兒云：「已足，不須複㡓也。」母問其故？答曰：「火在熨斗中而柄熱，今既箸襦，下亦當煗，故不須耳。」母甚異之，知為國器。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「康伯」下唐本有「年」字。「㡓」唐本俱作「褌」。「而柄熱」唐本「柄」下有「尚」字。</font>
</p>
<p height="0pt" width="2em" align="left">
<font size="4">
<font color="#000000">６晉孝武年十二，時冬天，晝日不箸複衣，但箸單練衫五六重，</font>
</font>
 <font color="#C00000">〔一〕</font>
 <font size="4">
<font color="#000000">夜則累茵褥。謝公諫曰：「聖體宜令有常。陛下晝過冷，夜過熱，恐非攝養之術。」帝曰：「晝動夜靜。」</font>
</font>
 <font color="#262626">老子曰：「躁勝寒，靜勝熱。」此言夜靜寒，宜重肅也。</font>
 <font size="4">
<font color="#000000">謝公出歎曰：「上理不減先帝。」</font>
</font>
 <font color="#262626">簡文帝善言理也。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「十二」唐本作「十三、四」。注「熱」唐本及景宋本俱作「署」。注「夜靜寒宜重肅也」唐本作「夜靜則寒，宜重茵」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「練當作綀。晉書王導傳：『綀布單衣。』音義：『色魚反。』廣韻：『所葅切。』『綀葛』，御覽二十七作『單縜』，則練字似不誤。」</font>
</p>
<p height="0pt" width="2em" align="left">
<font size="4">
<font color="#000000">７桓宣武薨，桓南郡年五歲，服始除，桓車騎與送故文武別，</font>
</font>
 <font color="#262626">桓沖別傳曰：「沖字玄叔，溫弟也。累遷車騎將軍、都督七州諸軍事。」</font>
 <font size="4">
<font color="#000000">因指與南郡：「此皆汝家故吏佐。」玄應聲慟哭，酸感傍人。車騎每自目己坐曰：「靈寶成人，當以此坐還之。」</font>
</font>
 <font color="#262626">靈寶，玄小字也。</font>
 <font size="4">
<font color="#000000">鞠愛過於所生。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「諸軍事」下唐本有「荊州刺史，薨，贈太尉」八字。「因指與南郡」「與」，唐本及景宋本俱作「語」。「慟哭」唐本作「泣慟」。</font>
</p>
<span id="filepos0001349716"></span>
<p height="0pt" width="0pt" align="left">
<font size="4">
<font color="#385623">豪爽第十三</font>
</font>
</p>
<p height="0pt" width="2em" align="left">
<font size="4">
<font color="#000000">１王大將軍年少時，舊有田舍名，語音亦楚。</font>
</font>
 <font color="#C00000">〔一〕</font>
 <font size="4">
<font color="#000000">武帝喚時賢共言伎蓺事。人皆多有所知，唯王都無所關，意色殊惡，自言知打鼓吹。帝令取鼓與之，於坐振袖而起，揚槌奮擊，音節諧捷，神氣豪上，傍若無人。舉坐歎其雄爽。</font>
</font>
 <font color="#262626">或曰：敦嘗坐武昌釣臺，聞行船打鼓，嗟稱其能。俄而一槌小異，敦以扇柄撞几曰：「可恨！」應侍側曰：「不然，此是回颿槌。」使視之，云「船人入夾口」。應知鼓又善於敦也。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「人皆多有所知」唐本「人」下重一「人」字。「帝令取鼓與之」唐本「帝」下有「即」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">日知錄二十九「方音」條引宋書「高祖雖累葉江南，楚音未變。雅道風流，無聞焉爾」，又「長沙王道憐素無才能，言音甚楚。舉止施為，多諸鄙拙」，及世說此條。又引梁書儒林傳：「孫詳、蔣顯曾習周官，而音革楚、夏，學徒不至。」（見沈峻傳。）又引文心雕龍云：「張華論韻，士衡多楚。可謂銜靈均之聲餘，失黃鍾之正響也。」嘉錫案：此數書所指之楚，雖稱名無異，而區域不同。則其語音亦當有別，未可一概而論也。宋高祖兄弟世為彭城綏里人，自其曾祖混始過江，居晉陵郡丹徒縣。彭城於春秋屬宋，戰國時屬楚。自項羽為西楚霸王，以及前漢之楚元王交、楚孝王囂、後漢之楚王英並都彭城。宋書所謂楚言者，指彭城郡言之也。其地為清之江蘇徐州府銅山縣。以其越在江北，密邇胡虜，僑人雜處，號為傖楚。故南朝人鄙夷之如此。王敦為琅琊臨沂人，其地屬魯，當作齊、魯閒語。陸機吳人，當操吳語，並不得忽用楚音。戰國時魯為楚所滅，吳先滅於越，而越并於楚。故諸國之地，皆得蒙楚稱。史記貨殖傳云：「自淮北沛、陳、汝南、南郡，此西楚也。彭城以東，東海、吳、廣陵，此東楚也。衡山、九江、江南、豫章、長沙，是南楚也。臨沂於漢屬東海郡，吳縣屬吳郡，並是東楚。」世說謂王敦語音亦楚，張華論韻，謂士衡多楚者，指戰國時楚地言之也。其為楚雖同，而實非一地。琅琊之方音不與吳同，則其語言必不同。此乃西晉全盛之時，洛下士大夫鄙視外郡，故用秦、漢舊名，概被以楚稱耳。至於陸倕所謂音革楚、夏，則又別是一義。梁書儒林盧廣傳云「時北來人儒學者，有崔靈恩、孫詳、蔣顯，並聚徒講說，而音辭鄙拙。惟廣言論清雅，不類北人」云云。陸倕者，吳中舊族，（本傳云：「晉太尉玩六世孫。」）世仕南朝，故以江左為華夏，而又區別三吳之外，目之為楚。此乃吳人鄉曲之見，猶之目中國人為傖耳。孫詳、蔣顯來自北朝，並是傖父。倕謂其音革楚、夏者，言北方之音非楚非夏，人所不解也。任昉作王儉集序云：「以本官領丹陽尹，公不謀聲訓，而楚、夏移情。」意與倕陸同。言丹陽居民，雜有楚、夏之人，而皆能服儉之教化也。李善引史記貨殖傳「潁川、南陽，夏人之居」為注，則與丹陽無與矣。故六朝人之所謂楚，因時因地，互有不同。而其立言之意亦區以別矣。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：袁本有此注，而唐本及宋本皆無之。考之汪藻考異，乃知是敬胤注也。孝標本未見敬胤書，故二家注無一條之偶合者。不應於此條獨錄其注，而沒其名。袁本亦出於宋本。此必宋人所羼入，猶之尤悔篇「劉琨善能招延」條下有敬胤按云云，亦宋人所附錄耳。</font>
</p>
<p height="0pt" width="2em" align="left">
<font size="4">
<font color="#000000">２王處仲世許高尚之目，嘗荒恣於色，體為之敝。左右諫之，處仲曰：「吾乃不覺爾。如此者，甚易耳！」乃開後閤，驅諸婢妾數十人出路，任其所之，時人歎焉。</font>
</font>
 <font color="#262626">鄧粲晉紀曰：「敦性簡脫，口不言財，其存尚如此。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「口不言財」唐本「財」下有「位」字。</font>
</p>
<p height="0pt" width="2em" align="left">
<font size="4">
<font color="#000000">３王大將軍自目：「高朗踈率，學通左氏。」</font>
</font>
 <font color="#262626">晉陽秋曰：「敦少稱高率通朗，有鑒裁。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「高朗」上沈本有「性」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">敦煌本晉紀殘卷曰：「敦內體豺狼之性，而外飾詐為，以眩或當世。自少及長，終不以財位為言。布衣疎食，車服麄眚，語輒以簡約為首。故世目以高帥朗素。」</font>
</p>
<p height="0pt" width="2em" align="left">
<font size="4">
<font color="#000000">４王處仲每酒後輒詠「老驥伏櫪，志在千里。烈士暮年，壯心不已」。</font>
</font>
 <font color="#262626">魏武帝樂府詩。</font>
 <font size="4">
<font color="#000000">以如意打唾壺，</font>
</font>
 <font color="#C00000">〔一〕</font>
 <font size="4">
<font color="#000000">壺口盡缺。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「壺口盡缺」唐本「壺」上有「唾」字，「口」作「邊」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">藝文類聚卷七十引胡綜別傳曰：「時有掘地得銅匣，長二尺二寸。開之，得白玉如意。吳大帝以綜多識，乃問之。綜答云：『昔秦始皇東遊金陵，埋寶物以當王者之氣，此抑是乎？』」狩谷望之倭名類聚鈔卷五注引指歸云：「古之爪杖也。或骨、角、竹、木，刻作人手指爪，柄可長三尺許。或脊背癢，手所不到，用以搔抓。如人之意，故曰如意。」</font>
</p>
<p height="0pt" width="2em" align="left">
<font color="#262626">通雅卷三十四引音義指歸云：「如意者，古之爪杖也。或骨、角、竹、木，作人手指，柄三尺許。背癢可搔，如人之意。清談者執之。鐵者兼藏禦侮。」</font>
</p>
<p height="0pt" width="2em" align="left">
<font color="#262626">程炎震云：「晉書敦傳『唾壺』下有『為節』二字。」</font>
</p>
<p height="0pt" width="2em" align="left">
<font size="4">
<font color="#000000">５晉明帝欲起池臺，元帝不許。帝時為太子，好養武士。一夕中作池，比曉便成。今太子西池是也。</font>
</font>
 <font color="#C00000">〔一〕</font>
 <font color="#262626">丹陽記曰：「西池，孫登所創，吳史所稱西苑也。明帝修復之耳。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「丹陽記」云云，唐本作「丹陽記曰：西池者，孫登所創，吳史所稱西苑宜是也。中時堙廢，晉帝在東，更修復之，故俗稱太子西池也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「初學記十引徐爰釋問注曰：『西苑內有太子池，孫權子和所穿。有土山臺，晉帝在儲宮所築，故呼為太子池。或曰西池。』文選二十二謝混遊西池注曰：『西池，丹陽西池。』」</font>
</p>
<p height="0pt" width="2em" align="left">
<font size="4">
<font color="#000000">６王大將軍始欲下都處分樹置，先遣參軍告朝廷，諷旨時賢。祖車騎尚未鎮壽春，</font>
</font>
 <font color="#C00000">〔一〕</font>
 <font size="4">
<font color="#000000">瞋目厲聲語使人曰：「卿語阿黑：</font>
</font>
 <font color="#262626">敦小字也。</font>
 <font size="4">
<font color="#000000">何敢不遜！催攝面去，</font>
</font>
 <font color="#C00000">〔二〕</font>
 <font size="4">
<font color="#000000">須臾不爾，我將三千兵，槊腳令上！」王聞之而止。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「處分」唐本、景宋本及沈本俱作「更分」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「祖逖自梁國退屯淮南，通鑑在太興二年。胡注曰：『此淮南郡，治壽春。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">「催攝面去」，汪藻考異敬胤注本「面」作「回」。</font>
</p>
<p height="0pt" width="2em" align="left">
<font size="4">
<font color="#000000">７庾穉恭既常有中原之志，文康時權重，未在己。及季堅作相，忌兵畏禍，與穉恭歷同異者久之，乃果行。傾荊、漢之力，窮舟車之勢，師次于襄陽。</font>
</font>
 <font color="#C00000">〔一〕</font>
 <font color="#262626">漢晉春秋曰：「翼風儀美劭，才能豐贍，少有經緯大略。及繼兄亮居方州之任，有匡維內外，埽蕩群凶之志。是時，杜乂、殷浩諸人盛名冠世，翼未之貴也。常曰：『此輩宜束之高閣，俟天下清定，然後議其所任耳！』其意氣如此。唯與桓溫友善，相期以寧濟宇宙之事。初，翼輒發所部奴及車馬萬數，率大軍入沔，將謀伐狄，遂次于襄陽。」翼別傳曰：「翼為荊州，雅有正志。每以門地威重，兄弟寵授，不陳力竭誠，何以報國。雖蜀阻險塞，胡負凶力，然皆無道酷虐，易可乘滅。當此時，不能掃除二寇，以復王業，非丈夫也。於是徵役三州，悉其帑實，成眾五萬，兼率荒附，治戎大舉，直指魏、趙，軍次襄陽，耀威漢北也。」</font>
 <font size="4">
<font color="#000000">大會參佐，陳其旌甲，親授弧矢曰：「我之此行，若此射矣！」遂三起三疊，徒眾屬目，其氣十倍。</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「歷同異」「歷」，唐本作「厝」。注「盛名冠世，翼未之貴」唐本作「盛名冠當世，翼皆弗之貴」。注「及車馬萬數」唐本「車馬」作「車牛驢馬」。「萬」上有「以」字。注「雅有正志」「正」，景宋本及沈本作「大」。注「魏趙」沈本作「趙魏」。注「漢北也」唐本「漢」上有「沔」字，無「北也」二字。「參佐」唐本作「寮佐」。「授」唐本作「援」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書康帝紀：建元元年，庾翼遷鎮襄陽。通鑑同。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李詳云：「詳案：晉書庾翼傳不見此事。庾冰傳：『弟翼，當伐石季龍，冰求外出，除都督七州軍事，以為翼援。』翼傳：『翼遷襄陽，舉朝謂之不可，惟兄冰意同。』似季堅非與翼歷同異者。世說此語，不知何出。」</font>
</p>
<p height="0pt" width="2em" align="left">
<font size="4">
<font color="#000000">８桓宣武平蜀，</font>
</font>
 <font color="#C00000">〔一〕</font>
 <font size="4">
<font color="#000000">集參僚置酒於李勢殿，巴、蜀縉紳，莫不來萃。桓既素有雄情爽氣，加爾日音調英發，敘古今成敗由人，存亡繫才。其狀磊落，一坐歎賞。既散，諸人追味餘言。于時尋陽周馥曰：「恨卿輩不見王大將軍。」</font>
</font>
 <font color="#262626">中興書曰：「馥，周撫孫也，字湛隱。有將略，曾作敦掾。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「來萃」唐本作「悉萃」。「其狀」唐本作「奇拔」。「歎賞」唐本作「讚賞不暇坐」。「大將軍」下唐本有「馥曾作敦掾」五字。注「曾作敦掾」唐本作「仕晉壽太守」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「永和三年，桓溫平蜀。」</font>
</p>
<p height="0pt" width="2em" align="left">
<font size="4">
<font color="#000000">９桓公讀高士傳，至於陵仲子，便擲去曰：「誰能作此溪刻自處！」</font>
</font>
 <font color="#262626">皇甫謐高士傳曰：「陳仲子字子終，齊人。兄戴相齊，食群萬鍾。仲子以兄祿為不義，乃適楚，居於陵。曾乏糧三日，匍匐而食井李之實，三咽而後能視。身自織屨，令妻擗纑，以易衣食。嘗歸省母，有饋其兄生鵝者。仲子嚬顣曰：『惡用此鶂鶂為哉？』後母殺鵝，仲子不知而食之。兄自外入曰：『鶂鶂肉邪？』仲子出門，哇而吐之。楚王聞其名，聘以為相，乃夫婦逃去，為人灌園。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「相齊」唐本作「為齊丞」。注「居於陵」下唐本有「自謂於陵仲子，窮不求不義之食」十三字。注「惡用此」「此」，唐本作「是」。注「灌園」下唐本有「終身不屈其節」六字。</font>
</p>
<p height="0pt" width="2em" align="left">
<font size="4">
<font color="#000000">１０桓石虔，司空豁之長庶也。</font>
</font>
 <font color="#262626">豁別傳曰：「豁字朗子，溫之弟。累遷荊州刺史，贈司空。」</font>
 <font size="4">
<font color="#000000">小字鎮惡。年十七八未被舉，而童隸已呼為鎮惡郎。嘗住宣武齋頭。從征枋頭，車騎沖沒陳，左右莫能先救。宣武謂曰：「汝叔落賊，汝知不？」石虔聞之，氣甚奮。命朱辟為副，策馬於數萬眾中，莫有抗者，徑致沖還，三軍歎服。</font>
</font>
 <font color="#C00000">〔一〕</font>
 <font size="4">
<font color="#000000">河朔後以其名斷瘧。</font>
</font>
 <font color="#262626">中興書曰：「石虔有才幹，有史學，累有戰功。仕至豫州刺史，贈後軍將軍。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「溫之弟」唐本下有「少有美譽也」五字。注「贈司空」唐本作「薨贈司空，謚敬也」。「徑」唐本作「遂」。注「刺史」下唐本有「封作唐縣」四字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「枋頭之役，在太和四年己巳。沖時已為江州，不從征。晉書七十四石虔傳云：『從溫入關，沖為苻健所圍。石虔躍馬赴之，拔沖於數萬眾之中而還。』事在永和十年甲寅，相距十六年。石虔蓋年少，較可信。」</font>
</p>
<p height="0pt" width="2em" align="left">
<font size="4">
<font color="#000000">１１陳林道在西岸，</font>
</font>
 <font color="#C00000">〔一〕</font>
 <font color="#262626">晉陽秋曰：「逵為西中郎將，領淮南太守，戍歷陽。」</font>
 <font size="4">
<font color="#000000">都下諸人共要至牛渚會。陳理既佳，人欲共言折。陳以如意拄頰，望雞籠山歎曰：「孫伯符志業不遂！」</font>
</font>
 <font color="#262626">吳錄曰：「長沙桓王諱策，字伯符，吳郡富春人。少有雄姿風氣，年十九而襲業，眾號孫郎。平定江東，為許貢客射破其面，引鏡自照，謂左右曰：『面如此！豈可復立功乎？』乃謂張昭曰：『中國方亂，夫以吳、越之眾，三江之固，足以觀成敗。公等善相吾弟。』呼大皇帝授以印綬曰：『舉江東之眾，決機於兩陳之閒，卿不如我；任賢使能，各盡其心，我不如卿。慎勿北渡！』語畢而薨，年二十有六。」</font>
 <font size="4">
<font color="#000000">於是竟坐不得談。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「既佳」唐本作「甚佳」。注「風氣」唐本無「氣」字。注「射破其面」唐本「破」作「傷」。注「豈可復立功乎」唐本無「可」字，「功」下有「業」字。注「其心」唐本下有「以保江東」四字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「穆紀：永和五年，有西中郎將陳逵。」</font>
</p>
<p height="0pt" width="2em" align="left">
<font size="4">
<font color="#000000">１２王司州在謝公坐，詠「入不言兮出不辭，乘回風兮載雲旗」。</font>
</font>
 <font color="#262626">離騷九歌少司命之辭。</font>
 <font size="4">
<font color="#000000">語人云：「當爾時，覺一坐無人。」</font>
</font>
</p>
<p height="0pt" width="2em" align="left">
<font size="4">
<font color="#000000">１３桓玄西下，入石頭。外白：「司馬梁王奔叛。」</font>
</font>
 <font color="#262626">續晉陽秋曰：「梁王珍之字景度。」中興書曰：「初，桓玄篡位，國人有孔璞者，奉珍之奔尋陽。義旗既興，歸朝廷，仕至太常卿，以罪誅。」</font>
 <font size="4">
<font color="#000000">玄時事形已濟，在平乘上笳鼓並作，直高詠云：「簫管有遺音，梁王安在哉？」</font>
</font>
 <font color="#262626">阮籍詠懷詩也。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「奔尋陽」唐本作「奔壽陽」。</font>
</p>
<p height="0pt" width="2em" align="justify">
<font size="2"> </font>
</p>
<p height="0pt" width="0pt" align="justify">
<font size="2"> </font>
</p>
<p height="0pt" width="2em" align="left">
<font size="2"> </font>
</p>
<span id="filepos0001370453"></span>
<p height="0pt" width="0pt" align="left">
<font size="4">
<font color="#385623">世說新語卷下之上</font>
</font>
</p>
<span id="filepos0001370573"></span>
<p height="0pt" width="0pt" align="left">
<font size="4">
<font color="#385623">容止第十四</font>
</font>
</p>
<p height="0pt" width="2em" align="left">
<font size="4">
<font color="#000000">１魏武將見匈奴使，自以形陋，不足雄遠國，</font>
</font>
 <font color="#262626">魏氏春秋曰：「武王姿貌短小，而神明英發。」</font>
 <font size="4">
<font color="#000000">使崔季珪代，</font>
</font>
 <font color="#C00000">〔一〕</font>
 <font size="4">
<font color="#000000">帝自捉刀立牀頭。既畢，令間諜問曰：「魏王何如？」匈奴使答曰：「魏王雅望非常，</font>
</font>
 <font color="#262626">魏志曰：「崔琰字季珪，清河東武城人。聲姿高暢，眉目疏朗，鬚長四尺，甚有威重。」</font>
 <font size="4">
<font color="#000000">然牀頭捉刀人，此乃英雄也。」魏武聞之，追殺此使。</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「建安二十一年五月，操進爵為魏王。其時代郡烏丸行單于普富盧與侯王來朝。七月，匈奴南單于呼廚泉將其名王來朝。殆此時事。然其年琰即誅死，恐非實也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李詳云：「詳案：史通暗惑篇曰：『昔孟陽臥牀，詐稱齊后；紀信乘纛，矯號漢王。或主遘屯蒙，或朝罹兵革，故權以取濟，事非獲已。如崔琰本無此急，何得以臣代君？況魏武經綸霸業，南面受朝，而使臣居君坐，君處臣位，將何以使萬國具瞻，百寮僉矚也？又漢代之於匈奴，雖復賂以金帛，結以姻親，猶恐虺毒不悛，狼心易擾。如輒殺其使者，不顯罪名，何以懷四夷於外蕃，建五利於中國？』」嘉錫案：此事近於兒戲，頗類委巷之言，不可盡信。然劉子玄之持論，亦復過當。考後漢書南匈奴傳：自光武建武二十五年以後，南單于奉藩稱臣，入居西河，已夷為屬國，事漢甚謹。順帝時，中郎將陳龜迫單于休利自殺。靈帝時，中郎將張脩遂擅斬單于呼徵。其君長且俯首受屠割，縱殺一使者，曾何足言？且終東漢之世，未嘗與匈奴結姻，北單于亦屢求和親。雖復時有侵軼，輒為漢所擊破。子玄張大其詞，漫持西京之已事，例之建安之朝，不亦傎乎？</font>
</p>
<p height="0pt" width="2em" align="left">
<font size="4">
<font color="#000000">２何平叔美姿儀，面至白；魏明帝疑其傅粉。正夏月，與熱湯䴵。既噉，大汗出，以朱衣自拭，色轉皎然。</font>
</font>
 <font color="#262626">魏略曰：「晏性自喜，動靜粉帛不去手，行步顧影。」按：此言，則晏之妖麗，本資外飾。且晏養自宮中，與帝相長，豈復疑其形姿，待騐而明也。</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：晉書五行志曰：「尚書何晏，好服婦人之服。傅玄曰：『此服妖也。』」晏之行動妖麗，於此可見。嘉錫又案：古之男子，固有傅粉者。漢書佞幸傳云：「孝惠時，郎侍中皆傅脂粉。」後漢書李固傳曰「梁冀猜專，每相忌疾。初，順帝時，諸所除官，多不以次，固奏免百餘人。此等既怨，又希望冀旨，遂共作飛章，虛誣固罪曰：『大行在殯，路人掩涕。固獨胡粉飾貌，搔頭弄姿』」云云。此雖誣善之詞，然必當時有此風俗矣。魏志王粲傳附邯鄲淳注引魏略曰「臨菑侯植得淳甚喜，延入坐。時天暑熱，植因呼常從取水，自澡訖，傅粉，遂科頭拍袒胡舞」云云。何晏之粉白不去手，蓋漢末貴公子習氣如此，不足怪也。</font>
</p>
<p height="0pt" width="2em" align="left">
<font size="4">
<font color="#000000">３魏明帝使后弟毛曾與夏侯玄共坐，</font>
</font>
 <font color="#C00000">〔一〕</font>
 <font size="4">
<font color="#000000">時人謂「蒹葭倚玉樹」。</font>
</font>
 <font color="#262626">魏志曰：「玄為黃門侍郎，與毛曾並坐。玄甚恥之，曾說形於色。明帝恨之，左遷玄為羽林監。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「魏志后妃傳：『毛后，河內人。』曾駙馬都尉，遷散騎侍郎。又玄傳作『散騎黃門侍郎』。」</font>
</p>
<p height="0pt" width="2em" align="left">
<font size="4">
<font color="#000000">４時人目「夏侯太初朗朗如日月之入懷，李安國頹唐如玉山之將崩」。</font>
</font>
 <font color="#262626">魏略曰：「李豐字安國，衛尉李義子也。識別人物，海內注意。明帝得吳降人，問江東聞中國名士為誰？以安國對之。是時豐為黃門郎，改名宣。上問安國所在？左右公卿即具以豐對。上曰：『豐名乃被於吳、越邪？』仕至中書令，為晉王所誅。」</font>
</p>
<p height="0pt" width="2em" align="left">
<font size="4">
<font color="#000000">５嵇康身長七尺八寸，風姿特秀。</font>
</font>
 <font color="#262626">康別傳曰：「康長七尺八寸，偉容色，土木形骸，</font>
 <font color="#C00000">〔一〕</font>
 <font color="#262626">不加飾厲，而龍章鳳姿，天質自然。正爾在群形之中，便自知非常之器。」</font>
 <font size="4">
<font color="#000000">見者嘆曰：「蕭蕭肅肅，爽朗清舉。」或云：「肅肅如松下風，高而徐引。」山公曰：「嵇叔夜之為人也，巖巖若孤松之獨立；其醉也，傀俄若玉山之將崩。」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">文選五君詠注引嵇康別傳曰：「康美音氣，好容色。」「土木形骸」，解見後。</font>
</p>
<p height="0pt" width="2em" align="left">
<font size="4">
<font color="#000000">６裴令公目：「王安豐眼爛爛如巖下電。」</font>
</font>
 <font color="#C00000">〔一〕</font>
 <font color="#262626">王戎形狀短小，而目甚清炤，視日不眩。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案下裴令公疾，夷甫謂其『雙目閃閃，若巖下電』，此云裴以稱王戎。臨川雜采諸書，故有重互。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「藝文類聚十七引竹林七賢論云：『王戎眸子洞徹，視日而眼明不虧。』」</font>
</p>
<p height="0pt" width="2em" align="left">
<font size="4">
<font color="#000000">７潘岳妙有姿容，好神情。</font>
</font>
 <font color="#262626">岳別傳曰：「岳姿容甚美，風儀閒暢。」</font>
 <font size="4">
<font color="#000000">少時挾彈出洛陽道，婦人遇者，莫不連手共縈之。</font>
</font>
 <font color="#C00000">〔一〕</font>
 <font size="4">
<font color="#000000">左太沖絕醜，</font>
</font>
 <font color="#262626">續文章志曰：「思貌醜顇，不持儀飾。」</font>
 <font size="4">
<font color="#000000">亦復效岳遊遨，於是群嫗齊共亂唾之，委頓而返。</font>
</font>
 <font color="#262626">語林曰：「安仁至美，每行，老嫗以果擲之，滿車。張孟陽至醜，每行，小兒以瓦石投之，亦滿車。」二說不同。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">盧文弨鍾山札記三云：「晉書潘岳傳云：『岳美姿儀，婦人遇之者，皆連手縈繞，投之以果。』此蓋岳小年時，婦人愛其秀異，縈手贈果。今人亦何嘗無此風？要必非成童以上也。婦人亦不定是少艾，在大道上，亦斷不頓起他念。至岳更無用以此為譏議。乃史臣作論，以挾彈盈果與望塵趨貴相提並論，無乃不倫？」嘉錫案：文選藉田賦注引臧榮緒晉書曰：「潘岳總角辨惠，摛藻清豔，鄉里稱為奇童。」以此推之，則挾彈擲果，亦必總角時事。盧氏之辯甚確。然惜其未考世說注，不知擲果者之本是老嫗也。夫老年婦人愛憐小兒，乃其常情，了不足異。既令年在成童，亦不過以兒孫輩相視，復何嫌疑之有乎？</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書潘岳傳作張載，蓋用語林。」</font>
</p>
<p height="0pt" width="2em" align="left">
<font size="4">
<font color="#000000">８王夷甫容貌整麗，妙於談玄，</font>
</font>
 <font color="#C00000">〔一〕</font>
 <font size="4">
<font color="#000000">恒捉白玉柄麈尾</font>
</font>
 <font color="#C00000">〔二〕</font>
 <font size="4">
<font color="#000000">，與手都無分別。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">文選四十九晉紀總論注引王隱晉書曰：「王衍不治經史，唯以莊、老虛談惑世。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">能改齋漫錄二引釋藏音義指歸云：「名苑曰：鹿之大者曰麈。群鹿隨之，皆看麈所往，隨麈尾所轉為準。今講僧執麈尾拂子，蓋象彼有所指麾故耳。」嘉錫案：漢、魏以前，不聞有麈尾，固當起於魏、晉談玄之士。然未必為講僧之所創有也。通鑑八十九注曰：「麈，麋屬。尾能生風，辟蠅蚋。晉王公貴人多執麈尾，以玉為柄。」</font>
</p>
<p height="0pt" width="2em" align="left">
<font size="4">
<font color="#000000">９潘安仁、夏侯湛並有美容，喜同行，</font>
</font>
 <font color="#C00000">〔一〕</font>
 <font size="4">
<font color="#000000">時人謂之「連璧」。</font>
</font>
 <font color="#C00000">〔二〕</font>
 <font color="#262626">八王故事曰：「岳與湛著契，故好同遊。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書湛傳云：『每行止，同輿接茵。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">文選集注百十三上夏侯常侍誄注引臧榮緒晉書曰：「湛美容觀，才章富盛，早有名譽。與潘安仁友善，每行止，同輿接茵，京師謂之連璧。」</font>
</p>
<p height="0pt" width="2em" align="left">
<font size="4">
<font color="#000000">１０裴令公有儁容姿，一旦有疾至困，惠帝使王夷甫往看，裴方向壁臥，聞王使至，強回視之。王出語人曰：「雙目閃閃，若巖下電，精神挺動，</font>
</font>
 <font color="#C00000">〔一〕</font>
 <font size="4">
<font color="#000000">體中故小惡。」</font>
</font>
 <font color="#262626">名士傳曰：「楷病困，詔遣黃門郎王夷甫省之，楷回眸屬夷甫云：『竟未相識。』夷甫還，亦歎其神儁。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：枚乘七發：『筋骨挺解』與上下文『四支委隨，手足墮窳』相廁，則『挺解』亦是倦𡯤之貌。挺動義並相同。」</font>
</p>
<p height="0pt" width="2em" align="left">
<font size="4">
<font color="#000000">１１有人語王戎曰：「嵇延祖卓卓如野鶴之在雞群。」</font>
</font>
 <font color="#C00000">〔一〕</font>
 <font size="4">
<font color="#000000">答曰：「君未見其父耳！」</font>
</font>
 <font color="#262626">康已見上。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書紹傳云：起家為秘書丞，始入洛。」</font>
</p>
<p height="0pt" width="2em" align="left">
<font size="4">
<font color="#000000">１２裴令公有儁容儀，脫冠冕，麤服亂頭皆好。時人以為「玉人」。見者曰：「見裴叔則如玉山上行，光映照人。」</font>
</font>
</p>
<p height="0pt" width="2em" align="left">
<font size="4">
<font color="#000000">１３劉伶身長六尺，貌甚醜顇，</font>
</font>
 <font color="#C00000">〔一〕</font>
 <font size="4">
<font color="#000000">而悠悠忽忽，土木形骸。</font>
</font>
 <font color="#C00000">〔二〕</font>
 <font color="#262626">梁祚魏國統曰：「劉伶，字伯倫，形貌醜陋，身長六尺；然肆意放蕩，悠焉獨暢。自得一時，常以宇宙為狹。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「顇」景宋本作「悴」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">文選集注九十三酒德頌注引臧榮緒晉書曰：「劉靈父為太祖大將軍掾，有寵，早亡。靈長六尺，貌甚醜悴，而志氣曠放，以宇宙為挾也。」悴不作顇，與宋本合。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">漢書東方朔傳曰：「土木衣綺繡，狗馬被繢罽。」類聚二十四引應璩百一詩曰：「奈何季世人，侈靡及宮牆。飾巧無窮極，土木被朱光。」嘉錫案：此皆言土木之質，不宜被以華采也。土木形骸者，謂亂頭麤服，不加修飾，視其形骸，如土木然。</font>
</p>
<p height="0pt" width="2em" align="left">
<font size="4">
<font color="#000000">１４驃騎王武子是衛玠之舅，儁爽有風姿，見玠輒歎曰：「珠玉在側，覺我形穢！」</font>
</font>
 <font color="#262626">玠別傳曰：「驃騎王濟，玠之舅也。嘗與同遊，語人曰：『昨日吾與外生共坐，若明珠之在側，朗然來照人。』」</font>
</p>
<p height="0pt" width="2em" align="left">
<font size="4">
<font color="#000000">１５有人詣王太尉，遇安豐、大將軍、丞相在坐；往別屋見季胤、平子。</font>
</font>
 <font color="#262626">石崇金谷詩敘曰：「王詡字季胤，琅邪人。」王氏譜曰：「詡，夷甫弟也，仕至脩武令。」</font>
 <font size="4">
<font color="#000000">還，語人曰：「今日之行，觸目見琳琅珠玉。」</font>
</font>
</p>
<p height="0pt" width="2em" align="left">
<font size="4">
<font color="#000000">１６王丞相見衛洗馬曰：「居然有羸形，雖復終日調暢，若不堪羅綺。」</font>
</font>
 <font color="#262626">玠別傳曰：「玠素抱羸疾。」西京賦曰：「始徐進而羸形，似不勝乎羅綺。」</font>
</p>
<p height="0pt" width="2em" align="left">
<font size="4">
<font color="#000000">１７王大將軍稱太尉：</font>
</font>
 <font color="#C00000">〔一〕</font>
 <font size="4">
<font color="#000000">「處眾人中，似珠玉在瓦石閒。」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書衍傳，王敦過江，嘗稱之。」</font>
</p>
<p height="0pt" width="2em" align="left">
<font size="4">
<font color="#000000">１８庾子嵩長不滿七尺，腰帶十圍，頹然自放。</font>
</font>
</p>
<p height="0pt" width="2em" align="left">
<font size="4">
<font color="#000000">１９衛玠從豫章至下都，人久聞其名，觀者如堵牆。</font>
</font>
 <font color="#C00000">〔一〕</font>
 <font size="4">
<font color="#000000">玠先有羸疾，體不堪勞，遂成病而死。時人謂「看殺衛玠」。</font>
</font>
 <font color="#262626">玠別傳曰：「玠在群伍之中，寔有異人之望。齠齔時，乘白羊車於洛陽市上，咸曰：『誰家璧人？』於是家門州黨號為『璧人』。」按永嘉流人名曰：「玠以永嘉六年五月六日至豫章，其年六月二十日卒。」此則玠之南度豫章四十五日，豈暇至下都而亡乎？且諸書皆云玠亡在豫章，而不云在下都也。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">禮記射義：「孔子射於矍相之圃，蓋觀者如堵牆。」</font>
</p>
<p height="0pt" width="2em" align="left">
<font size="4">
<font color="#000000">２０周伯仁道桓茂倫：</font>
</font>
 <font color="#C00000">〔一〕</font>
 <font size="4">
<font color="#000000">「嶔崎歷落可笑人。」</font>
</font>
 <font color="#C00000">〔二〕</font>
 <font size="4">
<font color="#000000">或云謝幼輿言。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書彝傳亦謂是周顗語。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李治敬齋古今黈四曰：「周顗歎重桓彝云：『茂倫嶔崎歷落，可笑人也。』渭上老人以為古人語倒，治以為不然。蓋顗謂彝為人不群，世多忽之，所以見笑於人耳！此正言其美，非語倒也。」</font>
</p>
<p height="0pt" width="2em" align="left">
<font size="4">
<font color="#000000">２１周侯說王長史父：</font>
</font>
 <font color="#262626">王氏譜曰：「訥字文開，</font>
 <font color="#C00000">〔一〕</font>
 <font color="#262626">太原人。祖默，</font>
 <font color="#C00000">〔二〕</font>
 <font color="#262626">尚書。父祜，</font>
 <font color="#C00000">〔三〕</font>
 <font color="#262626">散騎常侍。訥始過江，仕至新淦令。」</font>
 <font size="4">
<font color="#000000">形貌既偉，雅懷有㮣，保而用之，可作諸許物也。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「開」景宋本作「淵」。注「祜」景宋本作「祐」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">言語篇注引王長史別傳云：「父訥，葉令。」建康實錄八云：「濛，安西司馬訥之子。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">魏志王昶傳云：「兄子默，字處靜。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「祜當作祐，各本皆誤。」嘉錫案：祜，言語篇注作佐，晉書楊駿、王湛、王濟、王濛等傳並作佑。湛傳云「嶠，字開山。父佑，位至北軍中侯。嶠永嘉末攜其二弟渡江，元帝教曰：『王佑三息，始至名德之冑，並有操行』」云云。則佑子三人齊名，訥蓋嶠之弟也。</font>
</p>
<p height="0pt" width="2em" align="left">
<font size="4">
<font color="#000000">２２祖士少見衛君長云：「此人有旄仗下形。」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「仗」景宋本作「杖」。</font>
</p>
<p height="0pt" width="2em" align="left">
<font size="4">
<font color="#000000">２３石頭事故，朝廷傾覆。</font>
</font>
 <font color="#262626">晉陽秋曰：「蘇峻自姑孰至于石頭，逼遷天子。峻以倉屋為宮，使人守衛。」靈鬼志謠徵曰：「明帝末有謠歌：『側側力，放馬出山側。</font>
 <font color="#C00000">〔一〕</font>
 <font color="#262626">大馬死，小馬餓。』後峻遷帝於石頭，御膳不具。」</font>
 <font size="4">
<font color="#000000">溫忠武與庾文康投陶公求救，</font>
</font>
 <font color="#C00000">〔二〕</font>
 <font size="4">
<font color="#000000">陶公云：「肅祖顧命不見及，且蘇峻作亂，釁由諸庾，誅其兄弟，不足以謝天下。」</font>
</font>
 <font color="#262626">徐廣晉紀曰：「肅祖遺詔，庾亮、王導輔幼主而進大臣官，陶侃、祖約不在其例。侃、約疑亮寢遺詔也。」中興書曰：「初，庾亮欲徵蘇峻，卞壼不許。溫嶠及三吳欲起兵衛帝室，亮不聽，下制曰：『妄起兵者誅！』故峻得作亂京邑也。」</font>
 <font size="4">
<font color="#000000">于時庾在溫船後聞之，憂怖無計。別日，溫勸庾見陶，庾猶豫未能往，溫曰：「溪狗我所悉，</font>
</font>
 <font color="#C00000">〔三〕</font>
 <font size="4">
<font color="#000000">卿但見之，必無憂也！」庾風姿神貌，陶一見便改觀。談宴竟日，愛重頓至。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「投陶公求救」景宋本及沈本俱無「陶公求救」四字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書五行志作『明帝太寧初』，又重力字，無出字。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「以晉書陶侃、溫嶠、庾亮諸傳參攷之，亮奔溫嶠於尋陽。侃後自江陵至，溫、庾未嘗投陶也。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「溪狗之溪，當從亻。傒狗字亦見南史胡諧之傳。陶，豫章人，故云傒狗。李蓴客孟學齋日記以明人呼江西人為雞，是傒之誤。」「溪狗」，孝標無注。案「溪」當作「傒」。李慈銘越縵堂日記第五冊云：「前代人呼江西人為雞。高新鄭見嚴介溪，有『大雞小雞』之謔，常不解所謂。按南史胡諧之傳：『諧之，豫章南昌人。齊武帝欲獎以貴族盛姻，以諧之家人語傒音不正，乃遣宮內四五人往諧之家教子女語。二年後，帝問諧之曰：「卿家人語音正未？」答曰：「宮人少，臣家人多，非唯不能得正音，遂使宮人頓成傒語。」帝大笑。』又范柏年云：『胡諧是何傒狗』，乃知江西人曰傒，因傒誤為雞也。」嘉錫案：吾鄉人至今猶呼江西人為雞。淮南子本經訓云：「傒人之子女。」注云：「傒，繫囚之繫，讀若雞。」是傒可轉為雞之證。南朝士夫呼江右人為傒狗，猶之呼北人為傖父，皆輕詆之辭。陶侃本鄱陽人，家於尋陽，皆江右地，故得此稱。然溫太真不應詆侃，蓋庾亮與侃不協，必其平日與人言及侃，不曰士行，而曰傒狗。太真因順其旨言之耳。高拱謔嚴嵩語見王肯堂鬱岡齋筆麈二。梁書楊公則傳云：「公則所領，是湘溪人，性怯懦，城內輕之，以為易與。」南史作：「公則所領，多是湘人，溪性懦怯。」是齊、梁之時，并呼湘州人為溪矣。</font>
</p>
<p height="0pt" width="2em" align="left">
<font size="4">
<font color="#000000">２４庾太尉在武昌，秋夜氣佳景清，使吏殷浩、王胡之之徒登南樓理詠。</font>
</font>
 <font color="#C00000">〔一〕</font>
 <font size="4">
<font color="#000000">音調始遒，聞函道中有屐聲甚厲，</font>
</font>
 <font color="#C00000">〔二〕</font>
 <font size="4">
<font color="#000000">定是庾公。俄而率左右十許人步來，諸賢欲起避之。公徐云：「諸君少住，老子於此處興復不淺！」</font>
</font>
 <font color="#C00000">〔三〕</font>
 <font size="4">
<font color="#000000">因便據胡牀，與諸人詠謔，竟坐甚得任樂。後王逸少下，與丞相言及此事。丞相曰：「元規爾時風範，不得不小穨。」右軍答曰：「唯丘壑獨存。」</font>
</font>
 <font color="#262626">孫綽庾亮碑文曰：「公雅好所託，常在塵垢之外。雖柔心應世，蠖屈其跡，而方寸湛然，固以玄對山水。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「使吏」「使」，景宋本及沈本俱作「佐」。「因便」「因」，沈本作「自」。「小穨」「穨」，景宋本作「頹」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「『使』字宋本及晉書亮傳均作『佐』。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">宋吳聿觀林詩話云：「『函道』，今所謂『胡梯』是也。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">翟灝通俗篇十八曰：「老學菴筆記：『南鄭俚俗謂父曰老子，雖年十七八，有子亦稱老子。乃悟西人所謂大范老子，蓋尊之以為父也。』按西人並不以老子為尊，唯有自稱。然後漢書韓康傳：『亭長使奪其牛，康即與之。使者欲奏殺亭長，康曰：「此自老子與之，亭長何罪？」』康乃京兆霸陵人，正可為的證者。三國志甘寧傳注：『夜入魏軍，軍皆鼓譟舉火。還見權，權曰：「足驚駭老子否？」』此老子似指曹操。權豈欲尊操而云然乎？晉書陶侃傳：『顧謂王愆期曰：「老子婆娑，正坐諸君輩。」』應詹傳：『鎮南大將軍劉弘謂曰：「君器識宏深，後當代老子于荊南矣。」』庾亮傳：『諸君少住，老子于此興復不淺。』諸人不皆西產，而其自稱如此，必當時無以稱父者，故得通行不為嫌。若五代史馮道傳：『耶律德光誚之曰：「汝是何等老子？」對曰：「無材無德，癡頑老子。」』更顯見其稱之不尊矣。」嘉錫案：曲禮曰：「大夫七十而致仕，若不得謝，則必賜之几杖，行役以婦人，適四方，乘安車，自稱曰老夫。」注曰：「老夫，老人稱也。」左氏隱四年傳曰：「石碏使告於陳曰：『衛國褊小，老夫耄矣，無能為也。』」注曰：「稱國小己老，自謙以委陳。」漢、晉人之自稱老子，猶老夫也，有自謙之意焉。至宋時，流俗乃稱為人父者為老子。陸游言西人稱大范老子，事見朱子三朝名臣錄七引名臣傳云：「仲淹領延安，養兵畜銳，夏人聞之，相戒曰：『今小范老子腹中自有兵甲，不比大范老子可欺也。』戎人呼知州為老子，大范謂雍也。」是則西夏人之稱大范，固非尊敬其人，然呼知州為老子，正是以其為父母官而尊之，猶後人之稱官為老爺也。翟氏據漢、晉人之所以自稱者以駁陸游，是不知古今之異也。但宋人仍有用古人之意入文詞者，如老學庵筆記二載黃魯直在戎州作樂府曰：「老子江南、江北，愛聽臨風笛。」此又非當時流俗人之所謂老子，不可以一概而論也。</font>
</p>
<p height="0pt" width="2em" align="left">
<font size="4">
<font color="#000000">２５王敬豫有美形，問訊王公。王公撫其肩曰：「阿奴恨才不稱！」</font>
</font>
 <font color="#C00000">〔一〕</font>
 <font size="4">
<font color="#000000">又云：</font>
</font>
 <font color="#C00000">〔二〕</font>
 <font size="4">
<font color="#000000">「敬豫事事似王公。」</font>
</font>
 <font color="#262626">語林曰：「謝公云：『小時在殿廷會見丞相，便覺清風來拂人。』」</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">德行篇云：「丞相見長豫輒喜，見敬豫輒嗔。」注引文字志曰：「王恬字敬豫，少卓犖不羈，疾學尚武，不為導所重。」嘉錫案：此恨其才不稱貌，亦嗔之也。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案『又云』字有誤，上文乃導自謂其子之語。下不得作『又云』也。當是他人品目之語。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「王導卒時，謝安才二十歲，何由於殿廷見導乎？蓋從其父裒官京師，故得見耳。」</font>
</p>
<p height="0pt" width="2em" align="left">
<font size="4">
<font color="#000000">２６王右軍見杜弘治，歎曰：「面如凝脂，眼如點漆，此神仙中人。」</font>
</font>
 <font color="#262626">江左名士傳曰：「永和中，劉真長、謝仁祖共商略中朝人士。或曰：『杜弘治清標令上，為後來之美，又面如凝脂，眼如點漆，粗可得方諸衛玠。』」</font>
 <font size="4">
<font color="#000000">時人有稱王長史形者，蔡公曰：「恨諸人不見杜弘治耳！」</font>
</font>
</p>
<p height="0pt" width="2em" align="left">
<font size="4">
<font color="#000000">２７劉尹道桓公：鬢如反猬皮，眉如紫石稜，自是孫仲謀、司馬宣王一流人。</font>
</font>
 <font color="#C00000">〔一〕</font>
 <font color="#262626">宋明帝文章志曰：「溫為溫嶠所賞，故名溫。」吳志曰：「孫權字仲謀，策弟也。漢使者劉琬語人曰：『吾觀孫氏兄弟，雖並有才秀明達，皆祿胙不終。唯中弟孝廉，形貌魁偉，骨體不恆，有大貴之表。』」晉陽秋曰：「宣王天姿傑邁，有英雄之略。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「祿胙」「胙」，景宋本及沈本俱作「祚」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書溫傳作『眼如紫石棱，鬚作蝟毛磔，孫仲謀、晉宣王之流亞也』。御覽三百六十六引『眉』亦作『眼』。」御覽三百九十六引語林曰：「桓溫自以雄姿風氣是司馬宣王、劉越石一輩器。有以比王大將軍者，意大不平。征苻健還，於北方得一巧作老婢，乃是劉越石妓女。一見溫入，潸然而泣。溫問其故，答曰：『官家甚似劉司空。』溫大悅；即出外脩整衣冠，又入呼問『我何處似司空？』婢答曰：『眼甚似，恨小；面甚似，恨薄；鬚甚似，恨赤；形甚似，恨短；聲甚似，恨雌。』宣武於是㢮冠解帶，不覺惛然而睡，不怡者數日。」嘉錫案：唐人修晉書采入溫本傳。余謂溫太真識溫於襁褓之中，聞其啼聲，稱為英物，則其聲必不雌。劉真長許為孫仲謀、司馬宣王一流人，則其雄姿可想。亦何至眼小面薄，如語林所云者？此蓋東晉末人憤溫之自命梟雄，覬覦神器，造為此言，以醜詆之耳。晉書信為實錄，非也。</font>
</p>
<p height="0pt" width="2em" align="left">
<font size="4">
<font color="#000000">２８王敬倫風姿似父，作侍中，加授桓公公服，</font>
</font>
 <font color="#C00000">〔一〕</font>
 <font size="4">
<font color="#000000">從大門入。桓公望之，曰：「大奴固自有鳳毛。」</font>
</font>
 <font color="#C00000">〔二〕</font>
 <font color="#262626">大奴，王劭也。已見。中興書曰：「劭美姿容，持儀操也。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「儀操也」景宋本及沈本俱無「操」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「御覽二百七引晉中興書曰：『桓溫授侍中太尉，固讓不受。旬月之中，使者八至，軺軒相望於道。溫遂親職。』按晉書穆紀：『永和八年七月丁酉，以征西大將軍桓溫為太尉。』溫傳則云『固讓不拜』，据此知溫終就職也。晉書哀紀：『興寧元年五月，加征西大將軍桓溫侍中、大司馬、都督中外諸軍事、假黃鉞、錄尚書事。』似加侍中在後。然侍中為門下省之長官，溫既為太尉，必加侍中。其後自尉轉馬，則加官如故，晉書不及析言也。劭之授溫，蓋即永和八年事。至晉書劭傳不言其為侍中，此作『侍中』，字恐有誤，文或應在『加授桓公』下。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書劭傳云：『雖家人近習，未嘗見其有墮替之容。』」又云：「雅量篇『王劭王薈共詣宣武』條注引劭、薈別傳曰：『桓溫稱劭為鳳雛。』然則有鳳毛者，猶鳳雛耳。」南齊書謝超宗曰：「新安王子鸞，孝武帝寵子。超宗以選補王國常侍，王母殷淑儀卒，超宗作誄奏之。帝大嗟賞曰：『超宗殊有鳳毛，恐靈運復出。』」金樓子雜記篇上曰：「世人相與呼父為鳳毛。而孝武亦施之祖，便當可得通用。不知此言意何所出？」嘉錫案：金樓子梁元帝所撰。據其所言，是南朝人通稱人子才似其父者為鳳毛。元帝已不能知其出處矣。劭、薈別傳言桓溫稱劭為鳳雛，彼自用龐士元事，與此意同而語異，不必即出於一時。雖可取以互證，然不得謂鳳毛即鳳雛也。若云「大奴固自有鳳雛」，則不成語矣。</font>
</p>
<p height="0pt" width="2em" align="left">
<font size="4">
<font color="#000000">２９林公道王長史：「斂衿作一來，何其軒軒韶舉！」</font>
</font>
 <font color="#262626">語林曰：「王仲祖有好儀形，每覽鏡自照，曰：『王文開那生如馨兒！』時人謂之達也。」</font>
</p>
<p height="0pt" width="2em" align="left">
<font size="4">
<font color="#000000">３０時人目王右軍：「飄如遊雲，矯若驚龍。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書羲之傳，論者稱其筆勢是也，今乃列於容止篇。」</font>
</p>
<p height="0pt" width="2em" align="left">
<font size="4">
<font color="#000000">３１王長史嘗病，親疏不通。林公來，守門人遽啟之曰：「一異人在門，不敢不啟。」王笑曰：「此必林公。」</font>
</font>
 <font color="#262626">按語林曰：「諸人嘗要阮光祿共詣林公。阮曰：『欲聞其言，惡見其面。』」此則林公之形，信當醜異。</font>
</p>
<p height="0pt" width="2em" align="left">
<font size="4">
<font color="#000000">３２或以方謝仁祖不乃重者。</font>
</font>
 <font color="#C00000">〔一〕</font>
 <font size="4">
<font color="#000000">桓大司馬曰：「諸君莫輕道，仁祖企腳北窻下彈琵琶，</font>
</font>
 <font color="#C00000">〔二〕</font>
 <font size="4">
<font color="#000000">故自有天際真人想。」</font>
</font>
 <font color="#C00000">〔三〕</font>
 <font color="#262626">晉陽秋曰：「尚善音樂。」裴子云：「丞相嘗曰：『堅石挈腳枕琵琶，有天際想。』」堅石，尚小名。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：言有比人為謝尚者，其意乃實輕之。若曰「某不過謝仁祖之流耳」。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案『企』同『跂』，企亦舉也。」樂府詩集七十五載謝尚大道曲曰：「青陽二三月，柳青桃復紅。車馬不相識，音落黃埃中。」并引樂府廣題曰：「謝尚為鎮西將軍，嘗著紫羅襦，據胡牀，在市中佛國門樓上彈琵琶，作大道曲。市人不知其三公也。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">類聚四十四引俗說曰：「謝仁祖為豫州主簿，在桓溫閣下。桓聞其善彈箏，便呼之。既至，取箏令彈，謝即理絃撫箏，因歌秋風，意氣甚遒。桓大以此知之。」</font>
</p>
<p height="0pt" width="2em" align="left">
<font size="4">
<font color="#000000">３３王長史為中書郎，</font>
</font>
 <font color="#C00000">〔一〕</font>
 <font size="4">
<font color="#000000">往敬和許。</font>
</font>
 <font color="#262626">敬和，王洽已見。</font>
 <font size="4">
<font color="#000000">爾時積雪，長史從門外下車，步入尚書，著公服。敬和遙望，歎曰：「此不復似世中人！」</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「著公服」景宋本及沈本「著」作「省」，又無「公服」二字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「王濛為中書郎，當在康帝時。王洽傳不言為尚書省何官，蓋略之。」</font>
</p>
<p height="0pt" width="2em" align="left">
<font size="4">
<font color="#000000">３４簡文作相王時，與謝公共詣桓宣武。</font>
</font>
 <font color="#C00000">〔一〕</font>
 <font size="4">
<font color="#000000">王珣先在內，桓語王：「卿嘗欲見相王，可住帳裏。」二客既去，桓謂王曰：「定何如？」王曰：「相王作輔，自然湛若神君，</font>
</font>
 <font color="#262626">續晉陽秋曰：「帝美風姿，舉止端詳。」</font>
 <font size="4">
<font color="#000000">公亦萬夫之望。不然，僕射何得自沒？」</font>
</font>
 <font color="#262626">僕射，謝安。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「端詳」「端」，景宋本及沈本作「安」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「桓溫自徐移荊，迄於廢立，與簡文會者二：前在興寧三年乙丑洌洲，後在太和四年己巳涂中。此是會涂中事。據排調篇『君拜於前，臣立於後』語，知太和六年謝安猶為侍中。則太和四年，安亦以侍中從行，非僕射也。尋其時日，僕射乃王彪之。檢彪之傳，三為僕射：初以病不拜。次在穆帝升平二年戊午謝奕卒時，其年當出為會稽內史，居郡八年，至興寧三年為桓溫劾免下吏，會赦免，左降為尚書。頃之，復為僕射。考廢紀：興寧三年，即位有赦。十二月以會稽內史王彪之為尚書僕射。紀傳皆合。自此至孝武寧康元年桓溫死後，乃自僕射遷尚書令。珣為彪之子侄行。『僕射何得自沒』者，正以彪之不從行，巽言以解其被劾之前嫌耳。注以僕射為安，不知安為僕射在孝武寧康元年桓溫死後。且安嘗事溫，珣即謝婿，何為辭費乎？此等似非劉注，孝標不至若是。知非洌洲會者。王珣以隆安四年卒，年五十二，則生於穆帝永和五年己酉。傳云『弱冠為桓溫掾』，則洌洲會時，珣年十七，未入溫幕。簡文以太和元年始為丞相，前此不得稱相王也。」</font>
</p>
<p height="0pt" width="2em" align="left">
<font size="4">
<font color="#000000">３５海西時，諸公每朝，朝堂猶暗；唯會稽王來，軒軒如朝霞舉。</font>
</font>
</p>
<p height="0pt" width="2em" align="left">
<font size="4">
<font color="#000000">３６謝車騎道謝公：「遊肆復無乃高唱，但恭坐捻鼻顧睞，便自有寢處山澤閒儀。」</font>
</font>
</p>
<p height="0pt" width="2em" align="left">
<font size="4">
<font color="#000000">３７謝公云：「見林公雙眼，黯黯明黑。」孫興公見林公</font>
</font>
 <font color="#C00000">〔一〕</font>
 <font size="4">
<font color="#000000">：「稜稜露其爽。」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案『孫興公』下當有『亦云』二字。」</font>
</p>
<p height="0pt" width="2em" align="left">
<font size="4">
<font color="#000000">３８庾長仁與諸弟入吳，欲住亭中宿。諸弟先上，見群小滿屋，都無相避意。長仁曰：「我試觀之。」乃策杖將一小兒，始入門，諸客望其神姿，一時退匿。</font>
</font>
 <font color="#262626">長仁已見，一說是庾亮。</font>
</p>
<p height="0pt" width="2em" align="left">
<font size="4">
<font color="#000000">３９有人歎王恭形茂者，云：「濯濯如春月柳。」</font>
</font>
</p>
<span id="filepos0001414708"></span>
<p height="0pt" width="0pt" align="left">
<font size="4">
<font color="#385623">自新第十五</font>
</font>
</p>
<p height="0pt" width="2em" align="left">
<font size="4">
<font color="#000000">１周處年少時，兇彊俠氣，</font>
</font>
 <font color="#C00000">〔一〕</font>
 <font size="4">
<font color="#000000">為鄉里所患。</font>
</font>
 <font color="#262626">處別傳曰：「處字子隱，吳郡陽羡人。</font>
 <font color="#C00000">〔二〕</font>
 <font color="#262626">父魴，吳鄱陽太守。處少孤，不治細行。」晉陽秋曰：「處輕果薄行，州郡所棄。」</font>
 <font size="4">
<font color="#000000">又義興水中有蛟，山中有邅跡</font>
</font>
 <font color="#262626">一作白額。</font>
 <font size="4">
<font color="#000000">虎，並皆暴犯百姓，義興人謂為三橫，而處尤劇。或說處殺虎斬蛟，實冀三橫唯餘其一。處即刺殺虎，又入水擊蛟，蛟或浮或沒，行數十里，處與之俱。經三日三夜，鄉里皆謂已死，更相慶，竟殺蛟而出。聞里人相慶，始知為人情所患，有自改意</font>
</font>
 <font color="#C00000">〔三〕</font>
 <font size="4">
<font color="#000000">。</font>
</font>
 <font color="#262626">孔氏志怪曰：「義興有邪足虎，溪渚長橋有蒼蛟，並大噉人，郭西周，時謂郡中三害。」周即處也。</font>
 <font size="4">
<font color="#000000">乃自吳尋二陸，平原不在，正見清河，具以情告，並云：「欲自修改，而年已蹉跎，終無所成。」清河曰：「古人貴朝聞夕死，況君前途尚可。且人患志之不立，亦何憂令名不彰邪？」處遂改勵，終為忠臣孝子。</font>
</font>
 <font color="#C00000">〔四〕</font>
 <font color="#262626">晉陽秋曰：「處仕晉為御史中丞，多所彈糺。氐人齊萬年反，乃令處距萬年。伏波孫秀欲表處母老，處曰：『忠孝之道，何當得兩全？』乃進戰。斬首萬計。弦絕矢盡，左右勸退，處曰：『此是吾授命之日。』遂戰而沒。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「乃自吳尋二陸」「自」，景宋本及沈本作「入」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「御覽三百八十六引俠作使。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：陽羡漢屬吳郡，吳寶鼎元年分屬吳興郡，見吳志孫皓傳注。晉惠帝永興元年分屬義興郡，見晉書地理志。此作吳郡，乃吳興之誤。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">初學記七引祖台之志怪曰：「義興郡溪渚長橋下有蒼蛟，吞噉人。周處執劍橋側伺，久之，遇出，於是懸自橋上投下蛟背，而刺蛟數創，流血滿溪。自郡渚至太湖句浦乃死。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：晉書周處傳亦有殺猛獸斬蛟入吳尋二陸事，與此略同。勞格讀書雜識五晉書校勘記曰：「案此采自世說，予以處傳及陸機傳覈之，知係小說妄傳，非實事也。案處沒於惠帝元康七年，年六十有二。推其生年，當在吳大帝之赤烏元年。陸機沒於惠帝太安二年，年四十三。推其生年，當在吳景帝之永安五年。赤烏與永安相距二十餘載，則處弱冠之年，陸機尚未生也。此云入吳尋二陸，未免近誣。又考陸機傳：年二十而吳滅，退居舊里。是吳未亡之前，機未嘗還吳也。或以為處尋二陸，當在吳亡之後，亦非也。考吳亡之歲，處年亦四十三，筮仕已久。據本傳：處仕吳為東觀左丞、無難督。故王渾之登建鄴宮，處有對渾之言。如使吳亡之後，處方厲志好學，則為東觀左丞、無難督者，果何人乎？以此推之，知世說所云盡屬謬妄。晉書不加考核，遽採入本傳，可謂無識。劉子玄譏其好採小說，誠非過也。又案處碑，世傳陸機所撰，亦有『來吳事余厥弟』之語。此碑係唐劉從諫所重樹，竄改舊文，事跡錯互，不可盡據以為信。」</font>
</p>
<p height="0pt" width="2em" align="left">
<font size="4">
<font color="#000000">２戴淵少時，遊俠不治行檢，嘗在江、淮間攻掠商旅。陸機赴假還洛，輜重甚盛。淵使少年掠刼，淵在岸上，據胡牀，</font>
</font>
 <font color="#C00000">〔一〕</font>
 <font size="4">
<font color="#000000">指麾左右，皆得其宜。淵既神姿峰穎，</font>
</font>
 <font color="#C00000">〔二〕</font>
 <font size="4">
<font color="#000000">雖處鄙事，神氣猶異。機於船屋上遙謂之曰：「卿才如此，亦復作刼邪？」淵便泣涕，投劍歸機，辭厲非常。</font>
</font>
 <font color="#C00000">〔三〕</font>
 <font size="4">
<font color="#000000">機彌重之，定交，作筆薦焉。</font>
</font>
 <font color="#C00000">〔四〕</font>
 <font color="#262626">虞預晉書曰：「機薦淵於趙王倫曰：『蓋聞繁弱登御，然後高墉之功顯；孤竹在肆，然後降神之曲成。伏見處士戴淵，砥節立行，有井渫之潔；安窮樂志，無風塵之慕。誠東南之遺寶，朝廷之貴璞也。若得寄跡康衢，必能結軌驥騄；耀質廊廟，必能垂光瑜璠。夫枯岸之民，果於輸珠；潤山之客，烈於貢玉。蓋明暗呈形，則庸識所甄也。』倫即辟淵。」</font>
 <font size="4">
<font color="#000000">過江，仕至征西將軍。</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：「胡床」即「交床」，解在任誕篇「王子猷出都」條。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">「峰穎」，御覽四百九作「鋒穎」。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">「辭厲非常」，御覽四百九作「辭屬非常」。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「晉書若思傳云：『遂與定交，後舉孝廉，機薦於趙王倫。』」</font>
</p>
<span id="filepos0001421530"></span>
<p height="0pt" width="0pt" align="left">
<font size="4">
<font color="#385623">企羡第十六</font>
</font>
</p>
<p height="0pt" width="2em" align="left">
<font size="4">
<font color="#000000">１王丞相拜司空，</font>
</font>
 <font color="#C00000">〔一〕</font>
 <font size="4">
<font color="#000000">桓廷尉作兩髻、葛帬、策杖，路邊窺之，歎曰：「人言阿龍超，</font>
</font>
 <font color="#C00000">〔二〕</font>
 <font size="4">
<font color="#000000">阿龍故自超。」</font>
</font>
 <font color="#C00000">〔三〕</font>
 <font color="#262626">阿龍，丞相小字。</font>
 <font color="#C00000">〔四〕</font>
 <font size="4">
<font color="#000000">不覺至臺門。</font>
</font>
 <font color="#C00000">〔五〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「元紀太興四年七月，王導為司空。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李詳云：「詳案：日知錄卷三十二：『阿者，助語之辭，古人以為漫應聲。老子：「唯之與阿，相去幾何？」今南人呼為入聲，非。』又案隸釋漢殽阮碑陰云：『其閒四十人，皆字其名，而繫以阿字。如劉興阿興，潘京阿京之類。必編戶民未有表德書石者，欲其整齊而強加之。此見阿字託始之義。』」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「導、彝同年生，彝蓋差長，故李闡為顏含碑云：『王公雖重，故是吾家阿龍。君是王親丈人，故呼王小字。』碑見續古文苑卷十五。晉人自言呼小字之例如此。洪容齋隨筆卷七以為晉人浮虛之習，似未考也。」嘉錫案：彝與導長幼不可知。晉人於相與親狎者，亦得呼其小字，不必皆丈人行也。程氏因此遂謂彝長於導，未免過泥。</font>
</p>
<p height="0pt" width="2em" align="left">
<font color="#262626">容齋隨筆卷七曰：「顏魯公書遠祖西平靖侯顏含碑，晉李闡之文也。云：『含為光祿大夫，馮懷欲為王導降禮，君不從曰：「王公雖重，故是吾家阿龍。」君是王親丈人，故呼王小字。』晉書亦載此事，而不書小字。世說：『王丞相拜司空，桓廷尉歎曰：「人言阿龍超，阿龍故自超。」』呼三公小字，晉人浮虛之習如此。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">御覽引郭子注云：「導小名赤龍。」</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">此事出郭子，見御覽三百九十四。</font>
</p>
<p height="0pt" width="2em" align="left">
<font size="4">
<font color="#000000">２王丞相過江，自說昔在洛水邊，數與裴成公、阮千里諸賢共談道。羊曼曰：「人久以此許卿，何須復爾？」王曰：「亦不言我須此，但欲爾時不可得耳！」</font>
</font>
 <font color="#262626">欲，一作歎。</font>
</p>
<p height="0pt" width="2em" align="left">
<font size="4">
<font color="#000000">３王右軍得人以蘭亭集序方金谷詩序，</font>
</font>
 <font color="#C00000">〔一〕</font>
 <font size="4">
<font color="#000000">又以已敵石崇，</font>
</font>
 <font color="#C00000">〔二〕</font>
 <font size="4">
<font color="#000000">甚有欣色。</font>
</font>
 <font color="#C00000">〔三〕</font>
 <font color="#262626">王羲之臨河敘曰：「永和九年，歲在癸丑，</font>
 <font color="#C00000">〔四〕</font>
 <font color="#262626">莫春之初，會于會稽山陰之蘭亭，修禊事也。群賢畢至，少長咸集。</font>
 <font color="#C00000">〔五〕</font>
 <font color="#262626">此地有崇山峻嶺，茂林修竹。又有清流激湍，映帶左右。引以為流觴曲水，列坐其次。是日也，天朗氣清，惠風和暢，娛目騁懷，信可樂也。雖無絲竹管絃之盛，一觴一詠，亦足以暢敘幽情矣。故列序時人，錄其所述。右將軍司馬太原孫丞公等二十六人，賦詩如左，前餘姚令會稽謝勝等十五人，不能賦詩，罰酒各三斗。</font>
 <font color="#C00000">〔六〕</font>
 <font color="#262626">」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">寰宇記九十六：「越州山陰縣蘭亭在縣西南二十七里。輿地志云：『山陰郭西有蘭渚，渚有蘭亭，王羲之所謂曲水之勝境。製序於此。』」</font>
</p>
<p height="0pt" width="2em" align="left">
<font color="#262626">水經注四十漸江水注云：「湖水下注浙江，又逕會稽山陰縣，浙江又東與蘭谿水合。湖南有天柱山，湖口有亭，號曰蘭亭，亦曰蘭上里。太守王羲之、謝安兄弟數往造焉。太守王廙之移亭水中。晉司空何無忌之臨郡也，起亭於山椒，極高盡眺矣。亭宇雖壞，基陛尚存。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：此以金谷詩序與石崇分言之者，蓋時人不獨謂兩序文詞足以相敵，且以逸少為蘭亭宴集主人，猶石崇之在金谷也。今晉書羲之傳乃云：「或以潘岳金谷詩序方其文，羲之比於石崇，聞而甚喜。」與此不同。考諸書引用金谷詩序，無題為潘岳者，其文已略見品藻篇「金谷中蘇紹最勝」條注中。觀其波瀾意度，知逸少臨河敘實有意仿之。故時人以為比。潘岳金谷集詩在文選內，不聞有序。縱安仁嘗別為之序，亦必非逸少所仿也。桂馥札樸六據羲之傳遂謂石崇金石詩敘即安仁代作，實非崇文。夫石季倫非不能文者，何須安仁捉刀？況他書並無此言，晉書單文孤證，恐係紀載之誤，未可便以為據也。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「晉書取此，東坡譏之。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">太平廣記二百七引羊欣筆陣圖曰：「王羲之三十三書蘭亭序。」宋桑世昌蘭亭考八引同。嘉錫案：晉書羲之本傳但云年五十九卒，不著年月。陶弘景真誥十六闡幽微注云：「逸少為會稽太守，永和十一年去郡，告靈不復仕。至升平五年辛酉歲亡，年五十九。」真誥雖不可信，而隱居之注，考證不苟，必有所據。張懷瓘書斷卷中亦云：「升平五年卒，年五十九。」後來如黃伯思東觀餘論卷下跋瘞鶴銘後，謂王逸少以晉惠帝大安二年癸亥歲生，至穆帝升平五年辛酉歲卒。蘭亭考載李兼跋，與伯思同，因以推知右軍蘭亭之遊，年五十有一。大抵皆據書斷為說也。至錢大昕疑年錄一獨移下十八年，謂生大興四年辛巳，卒太元四年己卯。且以東觀餘論為誤，而不言其何所本。遍檢晉書考異、諸史拾遺、及養新錄諸書亦並無一言。第以其說推之，則永和九年正得年三十有三，疑即本之羊欣筆陣圖耳。考本書汰侈篇曰：「王右軍少時，在周侯末坐，割牛心噉之，於此改觀。」本傳亦曰：「年十三，嘗謁周顗，顗察而異之。時重牛心炙，坐客未噉，顗先割啗羲之，由是始知名。」按元帝大興紀元盡四年，改元永昌。周顗即以其年四月為王敦所害。若如錢氏之說，則當顗之死，右軍方在襁褓之中，安能與其末座噉牛心炙耶？蓋所謂羊欣筆陣圖者，本不可信，遠不如真誥書斷之足據也。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">御覽一百九十四引王隱晉書曰：「王羲之初渡江，會稽有佳山水，名士多居之。與孫綽、許詢、謝尚、支遁等宴集於山陰之蘭亭。」嘉錫案：蘭亭考一載蘭亭詩及雲谷雜記一載蘭亭石刻，皆無許詢、謝尚、支遁等三人。然考法書要錄三所載唐何延之蘭亭記，僅略舉主賓十一人姓名，其中乃有支遁。不審何以不在石刻四十二人之內，又不審當修禊賦詩之時，許詢、謝尚果在座中與否也。古事難考，如此類者多矣。</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">嚴可均錄此序入全晉文卷二十六。自注云：「此與帖本不同，又多篇末一段，蓋劉孝標從本集節錄者。」嘉錫案：今本世說注經宋人晏殊、董弅等妄有刪節，以唐本第六卷證之，幾無一條不遭塗抹。況於人人習見之蘭亭序哉。然則此序所刪除之字句，未必盡出於孝標之節錄也。</font>
</p>
<p height="0pt" width="2em" align="left">
<font size="4">
<font color="#000000">４王司州先為庾公記室參軍，後取殷浩為長史。始到，庾公欲遣王使下都。王自啟求住曰：「下官希見盛德，淵源始至，猶貪與少日周旋。」</font>
</font>
</p>
<p height="0pt" width="2em" align="left">
<font size="4">
<font color="#000000">５郗嘉賓得人以己比符堅，大喜。</font>
</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「符堅」景宋本作「苻堅」，是。</font>
</p>
<p height="0pt" width="2em" align="left">
<font size="4">
<font color="#000000">６孟昶未達時，家在京口。</font>
</font>
 <font color="#C00000">〔一〕</font>
 <font color="#262626">晉安帝紀曰：「昶字彥達，平昌人。父馥，中護軍。昶矜嚴有志局，少為王恭所知。豫義旗之勳，遷丹陽尹。盧循既下，昶慮事不濟，仰藥而死。」</font>
 <font size="4">
<font color="#000000">嘗見王恭乘高輿，被鶴氅裘。于時微雪，昶於籬間窺之，歎曰：「此真神仙中人！」</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「太元十五年二月，王恭為青、兗二州刺史，鎮京口。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案顏氏家訓勉學篇云：『梁朝全盛之時，貴游子弟無不燻衣剃面，傅粉施朱，駕長簷車，跟高齒屐，坐棊子方褥，憑斑絲隱囊，從容出入，望若神仙。』昶之所謂，正此類也。王恭憑藉戚畹，早據高資，學術全無，驕淫自恣。及荷孝武之重委，任北府之屏藩，首創亂謀，妄清君側。要求既遂，跋扈益張，再動干戈，連橫群小。昧於擇將，還以自焚。坐使諸桓得志，晉社遽移。金行之亡，實為罪首。梟首滅族，未抵厥辜。孟昶寒人，奴顏乞相，驚其炫麗，望若天人，鄙識瑣談，何足稱述？而當時歎為名士，後世載其風流，六代陵遲，職由於此。昶得遭時會，緣藉侯封，其子靈休，遂移志願。臨汝之飾，貽穢千秋。其父報仇殺人，其子必將行刼，此之謂矣！」嘉錫案：矜飾容止，固是南朝士大夫一病。然名士風流，儀形儁美者，自易為人所企羡，此亦常情。晉書王恭傳載此事云：「恭美姿儀，人多愛悅，或目之云『濯濯如春月柳。』嘗被鶴氅裘，涉雪而行。孟昶窺見之，歎曰：『此真神仙中人也！』」然則昶之贊恭，乃美其姿容，非第羡其高輿鶴氅裘而已。蓴客乃鄙昶為寒人，詆為奴顏乞相，不知本書所載，若此者多矣！即如上篇王長史於積雪中著公服入尚書，王敬和歎為不復似世中人，此與昶之贊恭何異？敬和宰相之子，豈亦寒人奴顏乞相耶？蓴客此評，深為無謂。若移家訓語入容止篇下，以見風氣之弊，則善矣。</font>
</p>
<span id="filepos0001434079"></span>
<p height="0pt" width="0pt" align="left">
<font size="4">
<font color="#385623">傷逝第十七</font>
</font>
</p>
<p height="0pt" width="2em" align="left">
<font size="4">
<font color="#000000">１王仲宣好驢鳴。</font>
</font>
 <font color="#262626">魏志曰：「王粲字仲宣，山陽高平人。曾祖龔、父暢，</font>
 <font color="#C00000">〔一〕</font>
 <font color="#262626">皆為漢三公。粲至長安見蔡邕，邕奇之，倒屣迎之曰：『此王公孫，有異才，吾不及也！吾家書籍，盡當與之。』避亂荊州，依劉表，以粲貌寢通脫，不甚重之。太祖以從征吳，道中卒。」</font>
 <font color="#C00000">〔二〕</font>
 <font size="4">
<font color="#000000">既葬，文帝臨其喪，顧語同遊曰：「王好驢鳴，可各作一聲以送之。」赴客皆一作驢鳴。</font>
</font>
 <font color="#262626">按戴叔鸞母好驢鳴，叔鸞每為驢鳴以說其母。人之所好，儻亦同之。</font>
 <font color="#C00000">〔三〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「父暢」，當從三國志本傳作「祖父暢」。王粲父名謙，為何進長史。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「『太祖』以下，當有脫文。」又云：「魏志粲傳：建安二十一年，從征吳。二十二年春，道病卒，時年四十一。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">嘉錫案：叔鸞名良，事見後漢書逸民傳。此可見一代風氣，有開必先。雖一驢鳴之微，而魏、晉名士之嗜好，亦襲自後漢也。況名教禮法，大於此者乎？</font>
</p>
<p height="0pt" width="2em" align="left">
<font size="4">
<font color="#000000">２王濬沖為尚書令，著公服，乘軺車，經黃公酒壚下過，</font>
</font>
 <font color="#262626">韋昭漢書注曰：「壚，酒肆也。以土為墮，四邊高似壚也。」</font>
 <font size="4">
<font color="#000000">顧謂後車客：「吾昔與嵇叔夜、阮嗣宗共酣飲於此壚，竹林之遊，亦預其末。自嵇生夭、阮公亡以來，便為時所羈紲。今日視此雖近，邈若山河。」</font>
</font>
 <font color="#C00000">〔一〕</font>
 <font color="#262626">竹林七賢論曰：「俗傳若此。潁川庾爰之嘗以問其伯文康，文康云：『中朝所不聞，江左忽有此論，皆好事者為之也。』」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「王戎為尚書令，在惠帝永寧二年，去嵇、阮之亡，且四十年矣。此語殊闊於世情。晉書取此而不云為尚書令時，蓋亦知戴逵之說而不能割愛也。」嘉錫案：此事蓋出裴啟語林。輕詆篇注引續晉陽秋曰：「晉隆和中，河東裴啟撰語林，時人多好其事，文遂流行。後說太傅事不實，而有人於謝坐敘其黃公酒壚，司徒王珣為之賦。謝公加以與王不平，乃云：『君遂復作裴郎學。』自是眾咸鄙其事矣。」可與此注所引七賢論互證。臨川既載謝安語入輕詆，而仍敘黃公酒壚於此，其不能割愛，與晉書同。又案：淮南覽冥訓云：「考其功烈，上際九天，下契黃壚。」注云：「黃泉下壚土也。」文選曹子建責躬詩云：「昊天罔極，生命不圖。嘗懼顛沛，抱罪黃壚。」魏志王粲傳注引吳質別傳曰：「文帝崩，質思慕作詩曰：『何意中見棄，棄我歸黃壚。』」然則黃壚所以喻人死後歸土，猶之九京黃泉之類也。此疑王戎追念嵇、阮云亡，生死永隔，故有黃壚之歎。傳者不解其義，遂附會為黃公酒壚耳。</font>
</p>
<p height="0pt" width="2em" align="left">
<font size="4">
<font color="#000000">３孫子荊以有才，少所推服，唯雅敬王武子。武子喪時</font>
</font>
 <font color="#C00000">〔一〕</font>
 <font size="4">
<font color="#000000">，名士無不至者。子荊後來，臨屍慟哭，賓客莫不垂涕。哭畢，向靈牀曰：「卿常好我作驢鳴，今我為卿作。」體似真聲，</font>
</font>
 <font color="#C00000">〔二〕</font>
 <font size="4">
<font color="#000000">賓客皆笑。孫舉頭曰：「使君輩存，令此人死！」</font>
</font>
 <font color="#262626">語林曰：「王武子葬，孫子荊哭之甚悲，賓客莫不垂涕。既作驢鳴，賓客皆笑。孫曰：『諸君不死，而令武子死乎？』賓客皆怒。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「孫曰」景宋本及沈本「孫」下俱有「聞之」二字。注「而令武子死乎」景宋本及沈本「令」下有「王」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書濟傳：年四十六，先渾卒，不著何年。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案『真聲』誤倒。晉書王濟傳作『體似聲真』，今據改。李本亦誤。」</font>
</p>
<p height="0pt" width="2em" align="left">
<font size="4">
<font color="#000000">４王戎喪兒萬子，</font>
</font>
 <font color="#C00000">〔一〕</font>
 <font size="4">
<font color="#000000">山簡往省之，王悲不自勝。簡曰：「孩抱中物，何至於此？」王曰：「聖人忘情，最下不及情；情之所鍾，正在我輩。」</font>
</font>
 <font color="#262626">王隱晉書曰：「戎子綏，欲取裴遁女。綏既蚤亡，戎過傷痛，不許人求之，遂至老無敢取者。」</font>
 <font size="4">
<font color="#000000">簡服其言，更為之慟。</font>
</font>
 <font color="#262626">一說是王夷甫喪子，山簡弔之。</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">賞譽篇注引晉諸公贊曰：「王綏字萬子，年十九卒。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「晉書王衍傳取此，云衍嘗喪幼子。蓋以萬年十九卒，不得云孩抱中物也。」嘉錫案：今晉書王衍傳作「衍嘗喪幼子，山簡弔之」。即注所載一說也。吳士鑑注曰：「王戎喪子，年已十九，不得云孩抱中物。世說誤衍作戎，合為一事。注引王綏事以實之，亦誤也。」</font>
</p>
<p height="0pt" width="2em" align="left">
<font size="4">
<font color="#000000">５有人哭和長輿曰：「峨峨若千丈松崩。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書四十五和嶠傳云：『元康二年卒，永平初策謚曰簡。』周保緒晉略列傳五曰：『元康在永平後，嶠非先卒，必豫於衛瓘之禍，何謚之有？』清殿本攷證曰：『永平定屬永康之誤，今改正。』按永康元年四月，賈后廢後，追復故皇太子位號，嶠得策謚，事或有之。然晉初追謚者少，衛瓘受禍，僅乃得之。張華且不得謚，恐嶠非其比也。疑永平字不誤。嶠自永熙元年卒，誤為元康二年耳。永熙元年之明年，即永平元年。」</font>
</p>
<p height="0pt" width="2em" align="left">
<font size="4">
<font color="#000000">６衛洗馬以永嘉六年喪，謝鯤哭之，感動路人。</font>
</font>
 <font color="#262626">永嘉流人名曰：「玠以六年六月二十日亡，葬南昌城許徵墓東。玠之薨，謝幼輿發哀於武昌，感慟不自勝。人問：『子何卹而致哀如是？』答曰：『棟梁折矣，何得不哀？』」</font>
 <font size="4">
<font color="#000000">咸和中，丞相王公教曰：「衛洗馬當改葬。</font>
</font>
 <font color="#C00000">〔一〕</font>
 <font size="4">
<font color="#000000">此君風流名士，海內所瞻，可脩薄祭，以敦舊好。」</font>
</font>
 <font color="#262626">玠別傳曰：「玠咸和中改遷於江寧。丞相王公教曰：『洗馬明當改葬。此君風流名士，海內所瞻，可脩三牲之祭，以敦舊好。』」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">建康實錄五曰：「玠卒，葬新亭東，今在縣南十里。」自注曰：「按地志：咸和中王導為揚州刺史，下令云云，改葬即此地也。未悉本葬何處？」嘉錫案：許嵩未考世說注，故不知其本葬南昌城。</font>
</p>
<p height="0pt" width="2em" align="left">
<font size="4">
<font color="#000000">７顧彥先平生好琴，及喪，</font>
</font>
 <font color="#C00000">〔一〕</font>
 <font size="4">
<font color="#000000">家人常以琴置靈牀上。張季鷹往哭之，不勝其慟，遂徑上牀，鼓琴，作數曲竟，撫琴曰：「顧彥先頗復賞此不？」因又大慟，遂不執孝子手而出。</font>
</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「永嘉六年，顧榮卒。晉書榮傳：子毗。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：顏氏家訓風操篇曰「江南凡弔者，主人之外，不識者不執手」云云。然則凡弔者，皆須執主人之手。此條言不執孝子手，後王東亭條言不執末婢手，皆著其獨於死者悼慟至深，本不為生者弔，故不執手，非常禮也。</font>
</p>
<p height="0pt" width="2em" align="left">
<font size="4">
<font color="#000000">８庾亮兒遭蘇峻難遇害。諸葛道明女為庾兒婦，既寡，將改適，</font>
</font>
 <font color="#262626">亮子會，會妻父彪，</font>
 <font color="#C00000">〔一〕</font>
 <font color="#262626">並已見上。</font>
 <font size="4">
<font color="#000000">與亮書及之。亮答曰：「賢女尚少，故其宜也。感念亡兒，若在初沒。」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案父當作文。會妻名文彪也。見卷中方正篇注。」程炎震云：「此父字當作文。文彪，會妻名也。見方正篇注。」</font>
</p>
<p height="0pt" width="2em" align="left">
<font size="4">
<font color="#000000">９庾文康亡，何揚州臨葬云：</font>
</font>
 <font color="#C00000">〔一〕</font>
 <font size="4">
<font color="#000000">「埋玉樹箸土中，使人情何能已已！」</font>
</font>
 <font color="#262626">搜神記曰：「初，庾亮病，術士戴洋曰：『昔蘇峻事，公於白石祠中許賽車下牛，從來未解。為此鬼所考，不可救也。』明年，亮果亡。」</font>
 <font color="#C00000">〔二〕</font>
 <font color="#262626">靈鬼志謠徵曰：「文康初鎮武昌，出石頭，百姓看者於岸歌曰：『庾公上武昌、翩翩如飛鳥；庾公還揚州，白馬牽旒旐。』又曰：『庾公初上時，翩翩如飛鵶；庾公還揚州，白馬牽旐車。』後連徵不入，尋薨，下都葬焉。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「咸康六年，庾亮卒。何充時為護軍將軍、參錄尚書事。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">還冤志曰：「晉時庾亮誅陶稱。後咸康五年冬節會，文武數十人忽然悉起向階拜揖。庾驚問故？並云：『陶公來。』陶公是稱父侃也。庾亦起迎。陶公扶兩人，悉是舊怨，傳詔左右數十人皆操伏戈。陶公謂庾曰：『老僕舉君自代，不圖此恩；反戮其孤，故來相問。陶稱何罪？身已得訴于帝矣。』庾不得一言，遂寢疾。八年一月死。」嘉錫案：此與搜神記不同，雖荒誕之言，無足深論，然使世無鬼神則已，如猶姑存其說，則與其謂亮死於白石之鬼，不如謂亮死於陶侃。使知嫉功妒能，背恩負義之不可為，亦以見人心世道之公也。亮以咸康五年殺陶稱，六年正月卒。還冤記作八年，傳寫之誤耳。</font>
</p>
<p height="0pt" width="2em" align="left">
<font size="4">
<font color="#000000">１０王長史病篤，寢臥鐙下，轉麈尾視之，歎曰：「如此人，曾不得四十！」</font>
</font>
 <font color="#C00000">〔一〕</font>
 <font size="4">
<font color="#000000">及亡，劉尹臨殯，以犀柄麈尾箸柩中，因慟絕。</font>
</font>
 <font color="#C00000">〔二〕</font>
 <font color="#262626">濛別傳曰：「濛以永和初卒，年三十九。沛國劉惔與濛至交，及卒，惔深悼之。雖友于之愛，不能過也。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「法書要錄卷九載張懷瓘書斷稱：『濛以永和三年卒，年三十九。』」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">高僧傳八釋道慧傳云：「慧以齊建元二年卒，春秋三十有一。臨終呼取麈尾授友人智順，順慟曰：『如此之人，年不至四十，惜矣！』因以麈尾納棺中而葬焉。」嘉錫案：智順此言，正斅王濛耳。</font>
</p>
<p height="0pt" width="2em" align="left">
<font size="4">
<font color="#000000">１１支道林喪法虔之後，精神霣喪，風味轉墜。</font>
</font>
 <font color="#262626">支遁傳曰：「法虔，道林同學也。儁朗有理義，遁甚重之。」</font>
 <font size="4">
<font color="#000000">常謂人曰：「昔匠石廢斤於郢人，</font>
</font>
 <font color="#262626">莊子曰：「郢人堊漫其鼻端若蠅翼，使匠石運斤斲之，堊盡而鼻不傷，郢人立不失容。」</font>
 <font size="4">
<font color="#000000">牙生輟絃於鍾子，</font>
</font>
 <font color="#262626">韓詩外傳曰：「伯牙鼓琴，鍾子期聽之，方鼓琴，志在太山，子期曰：『善哉乎，鼓琴！巍巍乎，若太山！』莫景之閒，志在流水，子期曰：『善哉乎，鼓琴！洋洋乎，若流水！』鍾子期死，伯牙擗琴絕絃；終身不復鼓之，以為在者無足為之鼓琴也。」</font>
 <font size="4">
<font color="#000000">推己外求，良不虛也！冥契既逝，發言莫賞，中心蘊結，余其亡矣！」卻後一年，支遂殞。</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「高僧傳卷四云：『乃著切晤章，臨亡成之，落筆而卒。』」又云：「『外求』高僧傳作『求人』。」高僧傳四云：「遁有同學法虔，精理入神，先遁亡。遁歎曰云云，乃著切悟章。臨亡成之，落筆而卒。」</font>
</p>
<p height="0pt" width="2em" align="left">
<font size="4">
<font color="#000000">１２郗嘉賓喪，左右白郗公「郎喪」，既聞，不悲，因語左右：「殯時可道。」公往臨殯，一慟幾絕。</font>
</font>
 <font color="#262626">中興書曰：「超年四十一，先愔卒。</font>
 <font color="#C00000">〔一〕</font>
 <font color="#262626">超所交友，皆一時俊乂。及死之日，貴賤為誄者四十餘人。」續晉陽秋曰：「超黨戴桓氏，為其謀主，以父愔忠於王室，不令知之。將亡，出一小書箱付門生，云：『本欲焚此，恐官年尊，必以傷愍為斃。</font>
 <font color="#C00000">〔二〕</font>
 <font color="#262626">我亡後，若大損眠食，則呈此箱。』愔後果慟悼成疾，門生乃如超旨，則與桓溫往反密計。愔見即大怒曰：『小子死恨晚！』後不復哭。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書超傳不著卒年。通鑑繫之太元二年十二月，當必有據。」又云：「宋本作『二』，晉書亦云『四十二』。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">「斃」晉書作「弊」，是。</font>
</p>
<p height="0pt" width="2em" align="left">
<font size="4">
<font color="#000000">１３戴公見林法師墓，</font>
</font>
 <font color="#262626">支遁傳曰：「遁太和元年終于剡之石城山，因葬焉。」</font>
 <font size="4">
<font color="#000000">曰：「德音未遠，而拱木已積。冀神理綿綿，不與氣運俱盡耳！」</font>
</font>
 <font color="#262626">王珣法師墓下詩序曰：「余以寧康二年，命駕之剡石城山，即法師之丘也。高墳鬱為荒楚，丘隴化為宿莽，遺跡未滅，而其人已遠。感想平昔，觸物悽懷。」其為時賢所惜如此。</font>
</p>
<p height="0pt" width="2em" align="left">
<font size="4">
<font color="#000000">１４王子敬與羊綏善。綏清淳簡貴，為中書郎，少亡。</font>
</font>
 <font color="#262626">綏已見。</font>
 <font size="4">
<font color="#000000">王深相痛悼，語東亭云：「是國家可惜人！」</font>
</font>
</p>
<p height="0pt" width="2em" align="left">
<font size="4">
<font color="#000000">１５王東亭與謝公交惡。</font>
</font>
 <font color="#262626">中興書曰：「珣兄弟皆婿謝氏，以猜嫌離婚。太傅既與珣絕婚，又離妻，</font>
 <font color="#C00000">〔一〕</font>
 <font color="#262626">由是二族遂成仇釁。」</font>
 <font size="4">
<font color="#000000">王在東聞謝喪，</font>
</font>
 <font color="#C00000">〔二〕</font>
 <font size="4">
<font color="#000000">便出都詣子敬道：「欲哭謝公。」子敬始臥，聞其言，便驚起曰：「所望於法護。」</font>
</font>
 <font color="#C00000">〔三〕</font>
 <font color="#262626">法護，珣小字。</font>
 <font size="4">
<font color="#000000">王於是往哭。督帥刁約不聽前，曰：「官平生在時，不見此客。」王亦不與語，直前，哭甚慟，不執末婢手而退。</font>
</font>
 <font color="#262626">末婢，謝琰小字。琰字瑗度，安少子。開率有大度，為孫恩所害。贈侍中司空。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案離下脫珉字。」嘉錫案：「又離珉妻」，事見晉書王珣傳。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉泰吳興志四云：「三鵝岡，在長興縣西南六十五里，有晉謝安墓。岡中有斷處，梁朝有童謠：『鳥山出天子』，故鑿焉。」又十三云：「謝太傅廟，在縣南三鵶岡，廟前即其墓。」按「三鵝」「三鵶」，必有一誤。元和郡縣志二十五云：「上元縣謝安墓在縣東南十里石子崗北。」景定建康志四十三云：「謝安墓在城南九里梅嶺崗。」南唐書：「梅頤崗相接處，即謝安墓。」輿地紀勝十七云：「謝安墓在上元縣東十里石子岡北。」陳始興王叔陵傳：「晉世王公貴人，多葬梅嶺。及叔陵所生母彭氏卒，啟求梅嶺，乃發故太傅謝安舊墓，棄去安柩，以藏其母。」嘉錫案：安石墓本在建康，而嘉泰吳興志乃云墓在長興者，錢泳履園叢話卷十九云：「謝安墓在長興縣西南六十里，地名三鵶岡。今尚有子孫守墓者。陳叔陵發冢以葬其母，裔孫夷吾適為長興令，徙葬於此。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「子敬長元琳五歲，故得斥其小字。晉書珣傳云『詣族弟獻之』，誤矣。」</font>
</p>
<p height="0pt" width="2em" align="left">
<font size="4">
<font color="#000000">１６王子猷、子敬俱病篤，而子敬先亡。</font>
</font>
 <font color="#262626">獻之以泰元十三年卒，年四十五。</font>
 <font color="#C00000">〔一〕</font>
 <font size="4">
<font color="#000000">子猷問左右：「何以都不聞消息？此已喪矣！」語時了不悲。便索輿來奔喪，都不哭。子敬素好琴，便徑入坐靈牀上，取子敬琴彈，弦既不調，擲地云：「子敬！子敬！人琴俱亡。」因慟絕良久，月餘亦卒。</font>
</font>
 <font color="#262626">幽明錄曰：「泰元中，有一師從遠來，莫知所出。云：『人命應終，有生樂代者，則死者可生。若逼人求代，亦復不過少時。』人聞此，咸怪其虛誕。王子猷、子敬兄弟，特相和睦。子敬疾屬纊，子猷謂之曰：『吾才不如弟，位亦通塞，請以餘年代弟。』師曰：『夫生代死者，以己年限有餘，得以足亡者耳。今賢弟命既應終，君侯算亦當盡，復何所代？』子猷先有背疾，子敬疾篤，恆禁來往。聞亡，便撫心悲惋，都不得一聲，背即潰裂。推師之言，信而有實。」</font>
 <font color="#C00000">〔二〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「子敬子敬」景宋本及沈本無下「子敬」二字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「法書要錄九載張懷瓘書斷曰：「子敬為中書令，太元十一年卒於官，年四十三。族弟珉代居之，至十三年而卒，年三十八。」案所載珉年，與晉書合，知所稱子敬之年，亦當不誤。此注或傳寫之譌耳。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：據世說：子敬亡時，子猷尚能奔喪，且有人琴俱亡之歎。其不哭也，蓋強自抑止，以示其曠達，猶原壤之登木，莊生之鼓缶耳！非不能哭也。安得謂之都不得一聲乎？當時雖復慟絕，然月餘乃卒，若其背疾即時潰裂，恐不能活至月餘矣。世說、幽明錄均劉義慶所著，而其敘事不同如此，當由雜采諸書，不出一源故也。持矛刺盾，兩相乖謬，其為虛誕，不攻自破。蓋為天師道者，欲自神其術，造此妄說，以惑庸愚。以子敬兄弟名高，又家世奉道，故託之以取信耳。孝標取以作注，以為實有此事，不免為其所欺矣。</font>
</p>
<p height="0pt" width="2em" align="left">
<font size="4">
<font color="#000000">１７孝武山陵夕，王孝伯入臨，</font>
</font>
 <font color="#C00000">〔一〕</font>
 <font size="4">
<font color="#000000">告其諸弟曰：「雖榱桷惟新，便自有黍離之哀！」</font>
</font>
 <font color="#262626">中興書曰：「烈宗喪，會稽王道子執政，寵幸王國寶，委以機任。王恭入赴山陵，故有此歎。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書安紀：『太元二十一年十月，葬孝武帝於隆平陵。王恭自京口入赴。』」</font>
</p>
<p height="0pt" width="2em" align="left">
<font size="4">
<font color="#000000">１８羊孚年三十一卒，</font>
</font>
 <font color="#C00000">〔一〕</font>
 <font size="4">
<font color="#000000">桓玄與羊欣書曰：「賢從情所信寄，暴疾而殞，</font>
</font>
 <font color="#262626">孚已見。宋書曰：「欣字敬元，太山南城人。少懷靜默，秉操無競。美姿容，善笑言，長於草隸。」羊氏譜曰：「孚即欣從祖。」</font>
 <font color="#C00000">〔二〕</font>
 <font size="4">
<font color="#000000">祝予之歎，如何可言！」</font>
</font>
 <font color="#262626">公羊傳曰：「顏淵死，子曰：『噫！天喪予！』子路亡，子曰：『噫！天祝予！』」何休曰：「祝者，斷也。天將亡夫子耳。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案卷上言語篇注引羊氏譜，稱孚卒年四十六。」</font>
</p>
<p height="0pt" width="2em" align="left">
<font color="#262626">程炎震云：「言語篇『桓玄問羊孚』條注引羊氏譜，作『年四十六』。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案孚與欣為從祖兄弟，皆徐州刺史忱之曾孫。孚祖楷，父綏。欣祖權，父不疑。以年論之，孚當為欣之兄。此注從祖下脫一兄字，各本皆誤。」</font>
</p>
<p height="0pt" width="2em" align="left">
<font size="4">
<font color="#000000">１９桓玄當篡位，語卞鞠云：</font>
</font>
 <font color="#262626">卞範已見。</font>
 <font size="4">
<font color="#000000">「昔羊子道恆禁吾此意。今腹心喪羊孚，爪牙失索元，</font>
</font>
 <font color="#262626">索氏譜曰：「元字天保，燉煌人。父緒，散騎常侍。元歷征虜將軍、歷陽太守。」幽明錄曰：「元在歷陽，疾病，西界一年少女子姓某，自言為神所降，來與元相聞，許為治護。元性剛直，以為妖惑，收以付獄，戮之於市中。女臨死曰：『卻後十七日，當令索元知其罪。』如期，元果亡。」</font>
 <font size="4">
<font color="#000000">而悤悤作此詆突，詎允天心？」</font>
</font>
</p>
<span id="filepos0001461756"></span>
<p height="0pt" width="0pt" align="left">
<font size="4">
<font color="#385623">棲逸第十八</font>
</font>
</p>
<p height="0pt" width="2em" align="left">
<font size="4">
<font color="#000000">１阮步兵嘯，聞數百步。蘇門山中，忽有真人，樵伐者咸共傳說。阮籍往觀，見其人擁厀巖側。籍登嶺就之，箕踞相對。籍商略終古，上陳黃、農玄寂之道，下考三代盛德之美，以問之，仡然不應。復敘有為之教，棲神導氣之術以觀之，彼猶如前，凝矚不轉。籍因對之長嘯。良久，乃笑曰：「可更作。」籍復嘯。意盡，退，還半嶺許，聞上𪡧然有聲，如數部鼓吹，林谷傳響。顧看，迺向人嘯也</font>
</font>
 <font color="#C00000">〔一〕</font>
 <font size="4">
<font color="#000000">。</font>
</font>
 <font color="#262626">魏氏春秋曰：「阮籍常率意獨駕，不由徑路，車跡所窮，輒慟哭而反。嘗遊蘇門山，有隱者莫知姓名，</font>
 <font color="#C00000">〔二〕</font>
 <font color="#262626">有竹實數斛，杵臼而已。籍聞而從之，談太古無為之道，論五帝三王之義，蘇門先生脩然曾不眄之。</font>
 <font color="#C00000">〔三〕</font>
 <font color="#262626">籍乃嘐然長嘯，韻響寥亮。蘇門先生乃逌爾而笑。籍既降，先生喟然高嘯，有如鳳音。籍素知音，乃假蘇門先生之論，以寄所懷。其歌曰：『日沒不周西，月出丹淵中。陽精晦不見，陰光代為雄。亭亭在須臾，厭厭將復隆。富貴俛仰閒，貧賤何必終。』」</font>
 <font color="#C00000">〔四〕</font>
 <font color="#262626">竹林七賢論曰：「籍歸，遂著大人先生論，</font>
 <font color="#C00000">〔五〕</font>
 <font color="#262626">所言皆胸懷閒本趣，大意謂先生與己不異也。觀其長嘯相和，亦近乎目擊道存矣。」</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">注「三王之義」「王」，景宋本及沈本作「皇」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：此出戴逵竹林七賢論，見類聚十九、御覽三百九十二引，較世說稍略。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">文選集注四十二引公孫羅文選鈔曰：「隱有三種：一者求於道術，絕棄喧囂，以居山林。二者無被徵召，廢於業行，真隱人。三者求名譽，詐在山林，望大官職，召即出仕，非隱人也，徼名而已。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">御覽五百十引袁淑真隱傳曰：「蘇門先生嘗行，見採薪於阜者。先生嘆曰：『汝將以是終乎？哀哉！』薪者曰：『以是終者，我也；不以是終者，我也。且聖人無懷，何其為哀？聖人以道德為心，不以富貴為志。』因歌二章，莫知所終。」嘉錫案：袁淑所言，略本之阮籍大人先生傳。然此特籍之寓言耳，未必真有是採薪者，乃能與先生相應答也。</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">嘉錫案：此歌即大人先生傳中採薪者所歌二章之一。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">阮嗣宗集大人先生傳云：「大人先生，蓋老人也，不知姓字。陳天地之始，言神農、黃帝之事昭然也。莫知其生年之數，嘗居蘇門之山，故世咸謂之閒。養性延壽，與自然齊光。其視堯、舜之所事，若手中耳。先生以為中區之在天下，曾不若蠅蚊之著帷，故終不以為事，而極意乎異方奇域。遊覽觀樂，非世所見，徘徊無所終極，遺其書于蘇門之山而去，天下莫知其所如往也。」</font>
</p>
<p height="0pt" width="2em" align="left">
<font size="4">
<font color="#000000">２嵇康遊於汲郡山中，遇道士孫登，遂與之遊。康臨去，登曰：「君才則高矣，保身之道不足。」</font>
</font>
 <font color="#262626">康集序曰：「孫登者，不知何許人。無家，於汲郡北山土窟住。夏則編草為裳，冬則被髮自覆。好讀易，鼓一絃琴，見者皆親樂之。」魏氏春秋曰：「登性無喜怒，或沒諸水，出而觀之，登復大笑。時時出入人間，所經家設衣食者，一無所辭，去皆舍去。」文士傳曰：「嘉平中，汲縣民共入山中，見一人，所居懸巖百仞，叢林鬱茂，而神明甚察。自云『孫姓，登名，字公和』。康聞，乃從遊三年。問其所圖，終不荅。然神謀所存良妙，康每薾然歎息。將別，謂曰：『先生竟無言乎？』登乃曰：『子識火乎？生而有光，而不用其光，果然在於用光。人生有才，而不用其才，果然在於用才。故用光在乎得薪，所以保其曜；用才在乎識物，所以全其年。今子才多識寡，難乎免於今之世矣！子無多求！』康不能用。及遭呂安事，在獄為詩自責云：『昔慚下惠，今愧孫登！』」王隱晉書曰：「孫登即阮籍所見者也。嵇康執弟子禮而師焉。魏、晉去就，易生嫌疑，貴賤並沒，故登或默也。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案水經洛水篇注曰：『臧榮緒晉書稱：孫登嘗經宜陽山，作炭人見之，與語，登不應。作炭者覺其精神非常，咸共傳說。太祖聞之，使阮籍往觀，與語，亦不應。籍因大嘯。登笑曰：「復作向聲。」又為嘯。求與俱出，登不肯，籍因別去。登上峰，行且嘯，如簫韶笙簧之音，聲振山谷。籍怪而問作炭人，作炭人曰：「故是向人聲。」籍更求之，不知所止。推問久之，乃知姓名。』余按孫綽敘高士傳言在蘇門山。又別作登傳。孫盛魏氏春秋亦言在蘇門山，又不列姓名。阮嗣宗感著大人先生論，言『吾不知其人。既神游自得，不與物交』。阮氏尚不能動其英操，復不識何人而能得其姓名。案酈氏之論甚覈。蘇門長嘯者與汲郡山中孫登，自是二人。王隱蓋以時地相同，牽而合之。榮緒推問二語，即承隱書而附會。唐修晉書復沿臧說，不足信也。」嘉錫案：葛洪神仙傳六孫登傳敘事與嵇康集序及文士傳略同，只多太傅楊駿遺以布袍，登以刀斫碎，及登死，駿給棺埋之，而登復活二事。並無一字及於阮籍者。蓋洪為西晉末人，去登時不遠，故其書雖怪誕，猶能知登與蘇門先生之為二人也。水經清水注云：「百門陂方五百步，在共縣故城西，即共和之故國也。共伯既歸帝政，逍遙於共山之上。山在國北，所謂共北山也，仙者孫登之所處。袁彥伯竹林七賢傳：『嵇叔夜嘗採藥山澤，遇之于山，冬以被髮自覆，夏則編草為裳，彈一絃琴，而五聲和。』」御覽五百二引王隱晉書曰：「魏末有孫登，字公和，汲郡人。無家屬，時人於汲郡北山上土窟中得之。夏則編草為裳，冬則被髮覆面，對人無言。好讀易，鼓琴。初，宜陽山中作炭者忽見有人不語，精神不似常人。帝使阮籍往視，與語，亦不應。籍因大嘯，野人乃笑曰：『爾復作向聲。』籍又為嘯。籍將求出，野人不聽而去。登山並嘯，如簫韶笙簧之音，聲震山谷。而還問，炭人曰：『故是向人耳。』尋知求（此句中有脫誤），不知所止。推問久之，乃知姓名。」嘉錫案：大人先生傳及魏氏春秋並言蘇門先生，不知姓名，而王隱以為即嵇康所師事之孫登，與嵇、阮本集皆不合，顯出附會。劉孝標引以為注，失於考覈矣。今試以王隱之言與水經注所引臧榮緒書互較，知榮緒所述，全出於隱，並「推問久之」二句，亦隱之原文。如此，榮緒直錄之耳。李客以為榮緒即承隱書而附會，非也。</font>
</p>
<p height="0pt" width="2em" align="left">
<font color="#262626">魏志王粲傳注引魏氏春秋曰：「初，康採藥於汲郡共北山中，見隱者孫登。康欲與之言，登默然不對。踰時將去，康曰：『先生竟無言乎？』登乃曰：『子才多識寡，難乎免於今之世。』及遭呂安事，為詩自責曰：『欲寡其過，謗議沸騰。性不傷物，頻致怨憎。昔慚柳下，今愧孫登。內負宿心，外赧良朋。』」又晉陽秋云：「康見孫登，登對之長嘯，踰時不言。康辭還曰：『先生竟無言乎？』登曰：『惜哉！』」嘉錫案：魏、晉兩春秋皆孫盛所撰，其敘康之見登，一則曰踰時將去；再則曰踰時不言。然則康、登相見，不過一炊許時耳，而張隲文士傳謂康從游三年。久暫不同，顯然乖異。盛與隲雖不知孰先孰後，然裴松之嘗譏隲虛偽妄作，不可勝紀，則其書疑未可信。</font>
</p>
<p height="0pt" width="2em" align="left">
<font size="4">
<font color="#000000">３山公將去選曹，欲舉嵇康；康與書告絕。</font>
</font>
 <font color="#C00000">〔一〕</font>
 <font color="#262626">康別傳曰：「山巨源為吏部郎，遷散騎常侍，舉康，康辭之，並與山絕。豈不識山之不以一官遇己情邪？亦欲標不屈之節，以杜舉者之口耳！乃荅濤書，自說不堪流俗，而非薄湯武。大將軍聞而惡之。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「魏志二十一嵇康傳注曰：『案濤行狀，濤以景元二年除吏部郎。』蓋當年即遷，故康書云：『女年十三，男年八歲。』而景元四年康被誅時，嵇紹十歲也。晉書康傳亦云：『濤去選官，舉康自代。』惟文選注引魏氏春秋云：『山濤為選曹郎，舉康自代。』而裴松之因之，蓋漏去濤之遷官一節耳。」程炎震云：「康書云『聞足下遷』，是濤已遷官之證。又云：『前年從河東還，顯宗、阿都說足下議以吾自代。』則別是一事，不必定是代為吏部郎。」</font>
</p>
<p height="0pt" width="2em" align="left">
<font size="4">
<font color="#000000">４李廞是茂曾第五子，清貞有遠操，而少羸病，不肯婚宦。居在臨海，住兄侍中墓下。既有高名，王丞相欲招禮之，故辟為府掾。廞得牋命，</font>
</font>
 <font color="#C00000">〔一〕</font>
 <font size="4">
<font color="#000000">笑曰：「茂弘乃復以一爵假人！」</font>
</font>
 <font color="#C00000">〔二〕</font>
 <font color="#262626">文字志曰：「廞字宗子，江夏鍾武人。祖康，</font>
 <font color="#C00000">〔三〕</font>
 <font color="#262626">秦州刺史。父重，平陽太守。世有名望。廞好學，善草隸，與兄式齊名。躄疾不能行坐，常仰臥，彈琴、讀誦不輟。河閒王辟太尉掾，以疾不赴。後避難，隨兄南渡，司徒王導復辟之。廞曰：『茂弘乃復以一爵加人！』永和中卒。廞嘗為二府辟，故號李公府也。式字景則，廞長兄也。思理儒隱，有平素之譽。渡江，累遷臨海太守、侍中。年五十四而卒。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「御覽三百八十六引牋命作板命，是也。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">嘉錫案：廞本不肯婚宦，兼素有高名，恥復屈身掾史，故其言如此。漢書朱雲傳曰：「薛宣為丞相，雲往見之，宣從容謂雲曰：『在田野亡事，且留我東閣，可以觀四方奇士。』雲曰：『小生迺欲相吏耶？』」李廞之意，亦若此而已。</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「祖康當作祖秉，見德行篇。」</font>
</p>
<p height="0pt" width="2em" align="left">
<font size="4">
<font color="#000000">５何驃騎弟以高情避世，而驃騎勸之令仕。答曰：「予第五之名，何必減驃騎？」</font>
</font>
 <font color="#262626">中興書曰：「何準字幼道，廬江灊人。驃騎將軍充第五弟也。雅好高尚，徵聘一無所就。充位居宰相，權傾人主，而準散帶衡門，不及世事。于時名德皆稱之。年四十七卒。有女，為穆帝皇后。贈光祿大夫。子恢，</font>
 <font color="#C00000">〔一〕</font>
 <font color="#262626">讓不受。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「恢，晉書準傳作惔。」</font>
</p>
<p height="0pt" width="2em" align="left">
<font size="4">
<font color="#000000">６阮光祿在東山，蕭然無事，常內足於懷。</font>
</font>
 <font color="#262626">阮裕別傳曰：「裕居會稽剡山，志存肥遁。」</font>
 <font size="4">
<font color="#000000">有人以問王右軍，右軍曰：「此君近不驚寵辱，</font>
</font>
 <font color="#262626">老子曰：「寵辱若驚，得之若驚，失之若驚。」</font>
 <font size="4">
<font color="#000000">雖古之沈冥，何以過此？」</font>
</font>
 <font color="#262626">楊子曰：「蜀、莊沈冥。」李軌注曰：「沈冥，猶玄寂，泯然無跡之貌。」</font>
</p>
<p height="0pt" width="2em" align="left">
<font size="4">
<font color="#000000">７孔車騎少有嘉遁意，年四十餘，始應安東命。未仕宦時，常獨寢，歌吹自箴誨，自稱孔郎，遊散名山。</font>
</font>
 <font color="#262626">孔愉別傳曰：「永嘉大亂，愉入臨海山中，不求聞達，中宗命為參軍。」</font>
 <font size="4">
<font color="#000000">百姓謂有道術，為生立廟。今猶有孔郎廟。</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「歌吹」景宋本無「吹」字。「名山」景宋本及沈本俱作「山石」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案『歌吹自箴誨』句有誤。晉書孔愉傳云：『東還會稽，入新安山中，改姓孫氏。以稼穡讀書為務，信著鄉里。後忽捨去，皆謂為神人，而為之立祠。』」</font>
</p>
<p height="0pt" width="2em" align="left">
<font color="#262626">程炎震云：「晉書七十八愉傳云：『永嘉中，元帝以安東將軍鎮揚土，命為參軍。邦族尋求，莫知所在。建興初，始出應召。』又晉書云：『入新安山中。』」</font>
</p>
<p height="0pt" width="2em" align="left">
<font color="#262626">水經注四十漸江水注云：「湖水又逕會稽山陰縣。縣南九里有侯山，山孤立長湖中，晉車騎將軍孔敬康少時遯世，棲跡此山。」嘉泰會稽志九：「會稽縣侯山在縣西四里。舊經云：『南湖侯山，迴在湖中，俗名九里山。蓋昔時去縣之數也。』孔愉少棲此山。」寰宇記一百四曰：「歙縣孔靈村，在縣南二十五里。按晉書云：『孔愉字敬康，會稽人。永嘉之亂，避地入新安山谷中，以稼穡讀書為業，信著鄰里。後忽捨去，皆以為神人，為之立廟。』按所居止在此，故謂之孔靈山。祀其上。」羅願新安志三歙縣古跡云：「孔靈村在縣南三十里。孔愉東還會稽，入新安山中，事見晉書本傳。而世說亦云：『自稱孔郎，游散名山，百姓為生立廟。』是其事也。今此村禱賽猶及孔愉先生云。」自註曰：「愉別傳云『愉入臨海山中』，而晉書又以為會稽有新安山，然世說既稱游散名山，明非一處。今此地以孔名，而寰宇志、祥符經皆言是愉隱處，不可沒也。」嘉錫案：晉書言歸會稽，後入新安山中耳。非謂會稽有新安山也。</font>
</p>
<p height="0pt" width="2em" align="left">
<font size="4">
<font color="#000000">８南陽劉驎之，高率善史傳，隱於陽岐。</font>
</font>
 <font color="#C00000">〔一〕</font>
 <font size="4">
<font color="#000000">于時符堅臨江，荊州刺史桓沖將盡訏謨之益，徵為長史，遣人船往迎，贈貺甚厚。驎之聞命，便升舟，悉不受所餉，</font>
</font>
 <font color="#C00000">〔二〕</font>
 <font size="4">
<font color="#000000">緣道以乞窮乏，</font>
</font>
 <font color="#C00000">〔三〕</font>
 <font size="4">
<font color="#000000">比至上明亦盡。</font>
</font>
 <font color="#C00000">〔四〕</font>
 <font size="4">
<font color="#000000">一見沖，因陳無用，翛然而退。居陽岐積年，衣食有無常與村人共。值己匱乏，村人亦如之。甚厚，</font>
</font>
 <font color="#C00000">〔五〕</font>
 <font size="4">
<font color="#000000">為鄉閭所安。</font>
</font>
 <font color="#262626">鄧粲晉紀曰：「驎之字子驥，南陽安眾人。少尚質素，虛退寡欲。好遊山澤閒，志存遁逸。桓沖嘗至其家，驎之方條桑，謂沖：『使君既枉駕光臨，宜先詣家君。』沖遂詣其父。父命驎之，然後乃還，拂短褐與沖言。父使驎之自持濁酒葅菜供賓，沖敕人代之。父辭曰：『若使官人，則非野人之意也。』沖為慨然，至昏乃退。因請為長史，固辭。居陽岐，去道斥近，人士往來，必投其家。驎之身自供給，贈致無所受。去家百里，有孤嫗疾，將死，謂人曰：『唯有劉長史當埋我耳！』驎之身往候之疾終，為治棺殯。其仁愛皆如此。以壽卒。」</font>
 <font color="#C00000">〔六〕</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「符堅臨江」北堂書鈔六十八引作「苻永固臨江上。」「桓沖」北堂書鈔引作「桓車騎」。</font>
</p>
<p height="0pt" width="2em" align="left">
<font color="#262626">「翛然」北堂書鈔引作「蕭然」。嘉錫案：書鈔所引與今本不同處，皆義得兩通，未詳孰是。</font>
</p>
<p height="0pt" width="2em" align="left">
<font color="#262626">注「拂短褐」「短」，景宋本作「裋」。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李詳云：「詳案：陽岐，村名，去荊州二百里。見後任誕篇注。」程炎震云：「陽岐注見任誕篇『桓車騎在荊州』條。」</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">李慈銘云：「案當作『悉受所餉』，『不』字衍。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">李詳云：「乞，與也。」</font>
</p>
<p height="0pt" width="2em" align="left">
<font color="#C00000">〔四〕</font>
 <font color="#262626">程炎震云：「晉書七十四桓沖傳『孱陵縣界，地名上明，北枕大江，西接三峽。於是移鎮上明。』水經注三十四江水篇：『江水又東經上明城北。晉太元中苻堅之寇荊州也。刺史桓沖徙渡江南，使劉波築之，徙州治此城。其地夷敞，北據大江』。通典一百八十三『江陵郡松滋縣西有廢上明城，即沖所築』。通鑑一百四『桓沖自江陵移鎮上明』，在太元二年。」</font>
</p>
<p height="0pt" width="2em" align="left">
<font color="#262626">通鑑地理通釋十三引郡縣志云：「三明故城，亦謂之桓城，在江陵府松滋縣西一里，居上明之地，而桓沖所築，故兼二名。苻堅南侵，沖為荊州刺史。渡江南上明，築城以禦之。上明在縣東三十步，明猶渠也。晉末朱齡石開三明，引江水以灌稻田，後隄壞，遂廢。」嘉錫案：郡縣志即元和郡縣圖志也。今本殘闕，故無此條。輿地紀勝六十四亦引之，不如此詳。宋書朱齡石傳：「義熙八年，高祖西伐劉毅，齡石從至江陵。九年始自江陵伐蜀。」其開三明，當在此時。事在桓沖之後。然沖時既有上明，則當已有此三渠。其後淤廢，齡石重開之耳。</font>
</p>
<p height="0pt" width="2em" align="left">
<font color="#C00000">〔五〕</font>
 <font color="#262626">李慈銘云：「案『厚』字疑衍。」</font>
</p>
<p height="0pt" width="2em" align="left">
<font color="#C00000">〔六〕</font>
 <font color="#262626">御覽五百三引王隱晉書曰：「鄧粲，長沙人也。少以高潔著名，與南陽劉驎之、南郡劉尚公同志友善，並不應州郡辟命。荊州刺史桓公卑辭厚禮，請粲為別駕。粲嘉其好賢，乃起應召。驎之、尚公謂粲曰：『卿道學深，眾所推服，忽然改節，誠失所望。』」嘉錫案：據史通古今正史篇，王隱以咸康六年奏上其書，不應下及太元時為鄧粲立傳。御覽所引，不知為何書之誤。然由此可見粲所紀驎之事，乃親所見聞，皆實錄也。今晉書八十二粲傳，與御覽略同。</font>
</p>
<p height="0pt" width="2em" align="left">
<font color="#262626">御覽五百四引晉中興書曰：「劉驎之字子驥，一字道民。好遊于山澤，志在存道，常採藥至名山，深入忘返。見有一澗水，南有二石囷，一囷開，一囷閉，或說囷中皆仙方秘藥，驎之欲更尋索，終不能知。桓沖請為長史，固辭，居于陽岐。人士往來，無不投止，驎之自供給，人人豐足。凡人致贈，一無所受。」嘉錫案：初學記五引臧榮緒晉書略同。惟名山作衡山，今晉書隱逸傳從之。案此敘驎之所見，頗類桃花源，蓋即一事而傳聞異辭。陶淵明集五桃花源記，正太元中事，其末曰：「南陽劉子驥，高尚士也。聞之，欣然規往，未果，尋病終。後遂無問津者。」據記，驎之蓋即卒於太元閒。晉書謂驎之為光祿大夫耽之族。而淵明作其外祖父孟嘉傳，言耽與嘉同在桓溫府，淵明從父太常夔嘗問嘉於耽，則淵明與耽世通家，宜得識驎之，故知其有欲往桃源事，惟不知與晉中興書所記，孰得其真耳。嘉錫又案：搜神後記卷一兼載桃源及衡山二事，其書即託名陶潛。但易桃花源記中之南陽劉子驥為太守劉歆，作偽之跡顯然。然亦梁以前書也。</font>
</p>
<p height="0pt" width="2em" align="left">
<font size="4">
<font color="#000000">９南陽翟道淵</font>
</font>
 <font color="#C00000">〔一〕</font>
 <font size="4">
<font color="#000000">與汝南周子南少相友，</font>
</font>
 <font color="#C00000">〔二〕</font>
 <font size="4">
<font color="#000000">共隱于尋陽。庾太尉說周以當世之務，周遂仕，翟秉志彌固。其後周詣翟，翟不與語。</font>
</font>
 <font color="#262626">晉陽秋曰：「翟湯字道淵，南陽人，漢方進之後也。篤行任素，義讓廉潔，饋贈一無所受。值亂多寇，聞湯名德，皆不敢犯。」尋陽記曰：「初，庾亮臨江州，聞翟湯之風，束帶躡屐而詣焉。亮禮甚恭。湯曰：『使君直敬其枯木朽株耳。』亮稱其能言，表薦之。徵國子博士，不赴。</font>
 <font color="#C00000">〔三〕</font>
 <font color="#262626">主簿張玄曰：『此君臥龍，不可動也。』終于家。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「道淵，晉書九十四湯傳作道深，唐人避諱改也。南陽晉書作尋陽，帝紀兩見。前云尋陽，後云南陽，當兩存之。」</font>
</p>
<p height="0pt" width="2em" align="left">
<font color="#262626">御覽五百三引晉中興書曰：「翟湯字長淵，尋陽人。耕而後食。凡有饋贈，一無所受。庾亮薦湯，以國子博士徵，不起。」嘉錫案：湯為方進之後，則其先本南陽翟氏，過江後僑居尋陽。長淵之與道淵，不知孰是。</font>
</p>
<p height="0pt" width="2em" align="left">
<font color="#C00000">〔二〕</font>
 <font color="#262626">程炎震云：「子南別見尤悔篇『庾公欲起周子南』條。」</font>
</p>
<p height="0pt" width="2em" align="left">
<font color="#C00000">〔三〕</font>
 <font color="#262626">程炎震云：「晉書成紀：咸和八年四月，以束帛徵。康紀：建元元年六月，又以束帛徵。」</font>
</p>
<p height="0pt" width="2em" align="left">
<font size="4">
<font color="#000000">１０孟萬年及弟少孤，居武昌陽新縣。萬年遊宦，有盛名當世，少孤未嘗出，京邑人士思欲見之，乃遣信報少孤，云「兄病篤」。狼狽至都。時賢見之者，莫不嗟重，因相謂曰：「少孤如此，萬年可死。」</font>
</font>
 <font color="#262626">袁宏孟處士銘曰：「處士名陋，字少孤，武昌陽新人，吳司空孟宗後也。少而希古，布衣蔬食，棲遲蓬蓽之下，絕人閒之事，親族慕其孝。大將軍命會稽王辟之，稱疾不至，相府歷年虛位，而澹然無悶，卒不降志，時人奇之。」</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「晉書云『以壽終』。此銘仍稱會稽王，則在簡文未立時。」</font>
</p>
<p height="0pt" width="2em" align="left">
<font color="#262626">御覽五百四引晉中興書曰：「孟陋字少孤，少而貞潔，清操絕倫，口不言世事。時或漁弋，雖家人亦不知所之。太宗輔政，以為參軍，不起。桓溫躬往造焉。或謂溫宜引在府，溫歎曰：『會稽王不能屈，非敢擬議也。』陋聞之曰：『億兆之人，無官者十居八九，豈皆高士哉？我病疾不堪，忝相王之命，非敢為高也。』」今晉書隱逸傳同。</font>
</p>
<p height="0pt" width="2em" align="left">
<font size="4">
<font color="#000000">１１康僧淵在豫章，去郭數十里，立精舍。旁連嶺，帶長川，芳林列於軒庭，清流激於堂宇。乃閒居研講，希心理味，庾公諸人多往看之。觀其運用吐納，風流轉佳。加已處之怡然，亦有以自得，聲名乃興。後不堪，遂出。</font>
</font>
 <font color="#C00000">〔一〕</font>
 <font color="#262626">僧淵已見。</font>
</p>
<p height="0pt" width="2em" align="left">
<font size="4">
<font color="#222A35">【校文】</font>
</font>
</p>
<p height="0pt" width="2em" align="left">
<font color="#262626">「加已處之怡然」景宋本及沈本俱無「已」字。</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「高僧傳云：『後卒於寺。』」</font>
</p>
<p height="0pt" width="2em" align="left">
<font size="4">
<font color="#000000">１２戴安道既厲操東山，</font>
</font>
 <font color="#262626">續晉陽秋曰：「逵不樂當世，以琴書自娛，隱會稽剡山，國子博士徵，不就。」</font>
 <font size="4">
<font color="#000000">而其兄欲建式遏之功。</font>
</font>
 <font color="#262626">戴氏譜曰：「逯字安丘，譙國人。祖碩，父綏，有名位。逯以武勇顯，有功，封廣陵侯，仕至大司農。」</font>
</p>
<p height="0pt" width="2em" align="left">
<font size="4">
<font color="#000000">謝太傅曰：「卿兄弟志業，何其太殊？」戴曰：「下官『不堪其憂』，家弟『不改其樂』。」</font>
</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">李慈銘云：「案『逯』晉書作『𨔵』，附見謝玄傳。言是逵之弟，封廣信侯。『家弟』作『家兄』。」</font>
</p>
<p height="0pt" width="2em" align="left">
<font size="4">
<font color="#000000">１３許玄度隱在永興南幽穴中，每致四方諸侯之遺。或謂許曰：「嘗聞箕山人，似不爾耳！」許曰：「筐篚苞苴，故當輕於天下之寶耳！」</font>
</font>
 <font color="#C00000">〔一〕</font>
 <font color="#262626">鄭玄禮記注云：「苞苴，裹肉也。或以葦，或以茅。」此言許由尚致堯帝之讓，筐篚之遺，豈非輕邪？</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：易繫辭傳曰：「天地之大德曰生，聖人之大寶曰位。」此言天下之寶，謂堯讓許由以天子之位耳。</font>
</p>
<p height="0pt" width="2em" align="left">
<font size="4">
<font color="#000000">１４范宣未嘗入公門。韓康伯與同載，遂誘俱入郡。范便於車後趨下。</font>
</font>
 <font color="#C00000">〔一〕</font>
 <font color="#262626">續晉陽秋曰：「宣少尚隱遁，家于豫章，以清潔自立。」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">吳承仕曰：「據此，是晉時車制與周制略同。據攷工記，皆從車後登降也。」</font>
</p>
<p height="0pt" width="2em" align="left">
<font size="4">
<font color="#000000">１５郗超每聞欲高尚隱退者，輒為辦百萬資，并為造立居宇。在剡為戴公起宅，甚精整。戴始往舊居，與所親書曰：「近至剡，如官舍。」郗為傅約亦辦百萬資，傅隱事差互，故不果遺。</font>
</font>
 <font color="#262626">約，瓊小字。</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">嘉錫案：劉注但稱約為傅瓊小字，而不言瓊為何如人，似有脫文。本書識鑒篇言「郗超與傅瑗周旋」，南史傅亮傳云：「亮，晉司隸校尉咸之玄孫也。父瑗，與郗超善。」瓊疑亦咸之曾孫，瑗之兄弟行，故得與超相識。其隱事差互，事不可考。</font>
</p>
<p height="0pt" width="2em" align="left">
<font size="4">
<font color="#000000">１６許掾好遊山水，而體便登陟。時人云：「許非徒有勝情，實有濟勝之具。」</font>
</font>
 <font color="#C00000">〔一〕</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">「許」，后山詩集注引作「卿」。</font>
</p>
<p height="0pt" width="2em" align="left">
<font size="4">
<font color="#000000">１７郗尚書與謝居士善。常稱：「謝慶緒識見雖不絕人，可以累心處都盡。」</font>
</font>
 <font color="#262626">尚書，郗恢也。別見。檀道鸞續晉陽秋曰：「謝敷字慶緒，會稽人，崇信釋氏。初入太平山中十餘年，以長齋供養為業，招引同事，化納不倦。以母老還南山若邪中。內史郗愔表薦之，徵博士，不就。初，月犯少微星，一名處士星。</font>
 <font color="#C00000">〔一〕</font>
 <font color="#262626">古云：『以處士當之。』時戴逵居剡，既美才藝而交遊貴盛，先敷著名，時人憂之。俄而敷死，會稽人士以嘲吳人云：『吳中高士，便是求死不得。』」</font>
</p>
<p height="0pt" width="2em" align="left">
<font size="4">
<font color="#222A35">【箋疏】</font>
</font>
</p>
<p height="0pt" width="2em" align="left">
<font color="#C00000">〔一〕</font>
 <font color="#262626">程炎震云：「初學記一御覽七引此，『一名處士星』上有『少微』二字。」</font>
</p>
</body>
</html>
